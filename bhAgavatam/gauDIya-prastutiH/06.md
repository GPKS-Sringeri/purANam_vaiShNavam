+++
title = "06"
+++



atha ṣaṣṭhaḥ skandhaḥ

sampūrṇaḥ

oṁ śrī-rādhā-gokulānandābhyāṁ namaḥ

(6.1)

## ajāmilopākhyāne
### prathamo’dhyāyaḥ


śrī-viṣṇu-yama-puruṣa-saṁvādaḥ

**|| 6.1.1 ||**

**śrī-parīkṣid uvāca—**

**nivṛtti-mārgaḥ kathita ādau bhagavatā yathā |**

**krama-yogopalabdhena brahmaṇā yad asaṁsṛtiḥ ||**

**śrīdharaḥ : **

puṇyāraṇye nṛsiṁhaika- nāma-siṁho virājate |

yan-nādataḥ palāyante mahā-kalmaṣa-kuñjarāḥ ||

visarga-saṁbhavān jīvān sva-maryādāsu saṁsthitān |

viṣṇuḥ pātyākhilai rūpair ity evaṁ pañcame sthitam ||


        adhyāyaikonaviṁśatyā ṣaṣṭhe poṣaṇam ucyate |

atilaṅghita-maryāda- bhakta-rakṣaṇa-lakṣaṇam ||

ajāmilo manuṣyeṣu mahā-pāpo yathā’vitaḥ |

viśvarūpādi-ghātī ca yathā deveṣu vāsavaḥ ||


        ajāmilasya bhaktatvaṁ viṣṇu-dūtair nirūpitam |

saṅketa-bhagavan-nāma putra-snehānuṣaṅga-jam ||


        indro’pi bhagavad-bhaktaḥ sakhyenopendra-sevakaḥ |

tad-adhīna-suraiśvarya- śatru-nirjaya-jīvitaḥ ||

tatrādau tribhir adhyāyair ajāmila-kathocyate |

viśvarūpa-kathā ṣaḍbhir indra-doṣoktaye tataḥ ||

indrasyaiva tu doṣoktyai vṛtrākhyānaṁ tato’ṣṭabhiḥ |

dvābhyāṁ ca marud-ākhyānam evaṁ prakaraṇa-kramaḥ ||


        tatrādau prathame viṣṇor dūtaiḥ pātaki-mocane |


        tat-pāpa-khyāpanāyoktaṁ yāmyair dharmādi-lakṣaṇam ||

atha ṣaṣṭha-skandho vyākhyāyate | pūrvoktānuvāda-pūrvakaṁ nirantarokta-naraka-parihāropāyaṁ pṛcchati—**nivṛtti-mārga** iti ṣaḍbhiḥ | **ādau** dvitīya-skandhe vaiśvānaraṁ yātī [bhā.pu. 2.2.24] ity-ādinā | **bhagavatā** tvayā | **yathā** yathā-vat | **yad** yena mārgeṇa | **krameṇa** **yogo**’rcir-ādi-prāptis tena **upalabdho brahma,** **tena** saha **asaṁsṛtir** mokṣo bhavati | 


    brahmaṇā saha te sarve saṁprāpte pratisañcare | 


    parasyānte kṛtātmānaḥ praviśanti paraṁ padam || iti vacanāt ||1||

**krama-sandarbhaḥ : **

ṣaṣṭhasya krama-sandarbhe sandarbhāṇāṁ samāhṛtiḥ |

kriyate yan-nideśena sa me’nanya-gater gatiḥ ||

atha ṣaṣṭha-skandhasya krama-sandarbhaḥ |

svāmi-pādair na yad vyaktaṁ yad vyaktaṁ cāsphuṭaṁ kvacit |

tatra tatraiva lekhyo’yaṁ sandarbhaḥ krama-saṁjñakaḥ ||

vaiṣṇava-paritoṣaḥ syād yatra yatra tatas tataḥ |

lekhyaṁ vaiṣṇava-siddhāntaṁ dākṣiṇyenaiva kiñcana ||

praṣṭavyārthopayuktam eva tat pūrvoktam anuvadati—**nivṛttīti** pañcabhiḥ | tatra para-loka-mārgau tāvad dvau—vedānusāreṇaikaḥ, tad-atikrameṇānyaḥ | prathamo’tra dvividhaḥ—nivṛtti-pravṛtti-lakṣaṇaḥ, uttaras tv eka-vidho’dharma-lakṣaṇaḥ | atra mārgatvaṁ nāma krama-yoga-hetutvam ity uktam | **krama-yogopalabdhena** iti | jñāna-bhaktī tu sadyaḥ-prāpakatvān mārgatvena na vivakṣite | tad etad abhipretyāha prathama-sārdha-dvayena | tatra nivṛttīti yugmakam ||1|| 

**viśvanāthaḥ : **

oṁ namaḥ kṛṣṇāya |

praṇamya śrī-guruṁ bhūyaḥ śaktaṁ karuṇārṇavam |

lokanāthaṁ jagac-cakṣuḥ śrī-guruṁ tam upāśraye ||

gopa-rāmā-jana-prāṇa-preyase'tiprabhūṣṇave |

tadīya-priya-dāsyāya māṁ madīyam ahaṁ dade ||

sva-maryādā-sthitānāṁ yad bhū-pātāla-divaukasām | 

pālanaṁ sthāna-śabdoktaṁ pañcame tad udīritam ||

bhaktānāṁ dharma-maryādollaṅghinām api pālanam |

yad bhavet tat tu vidvadbhiḥ poṣaṇaṁ parikīrtitam ||

pāpino’jāmilasyāpi nāmābhāsena bhaktatā |

guru-droho’pi śakrasya proktādhikṛta-bhaktatā ||

tayoś ca poṣaṇāc citraketv-ādīnāṁ ca kiṁ punaḥ |

adhyāyaikonaviṁśatyā bhakta-vātsalyam ucyate ||

tatra tu tribhir adhyāyaiḥ kathājāmila-saṁśrayā |

viśvarūpāśrayā ṣaḍbhir vṛtrākhyānam athāṣṭabhiḥ ||

marud-ākhyānam adhyāya-dvayena parikīrtitam |

yatrānuvṛttir indreṇa dityāṁ puṁsavana-vrate ||

tatreha prathame’dhyāye viṣṇu-dūtair ajāmile |

mocyamāne tadīyāghāny ucyante yama-kiṅkaraiḥ ||

narāṇāṁ naraka-pāta-yātanā-śravaṇena dayārdra-hṛdayas tan-nistāropāyasya praṣṭavyasya pratyuttara-vacana-yogyatāyām utsāham upapādayituṁ pūrvoktānuvādena upadiṣṭārthāvadhāraṇa-yogyatāṁ svasyābhivyañjayati—nivṛttīti | 

**yathā** yathāvat | **ādau** dvitīya-skandhe—vaiśvānaraṁ yāti [bhā.pu. 2.2.24] ity-ādinā, tathā tṛtīye ca—ye sva-dharmān na duhyanti [bhā.pu. 3.32.5] ity-ādinā **yat** yena mārgeṇa **krama-yogena** prāpto yo **brahma**, tena saha **asaṁsṛtir** mokṣo bhavati |


    brahmaṇā saha te sarve samprāpte pratisañcare |


    parasyānte kṛtātmānaḥ praviśanti paraṁ padam || iti śruteḥ ||1||

 —o)0(o—

**|| 6.1.2 ||**

**pravṛtti-lakṣaṇaś caiva traiguṇya-viṣayo mune |**

**yo’sāv alīna-prakṛter guṇa-sargaḥ punaḥ punaḥ ||**

**śrīdharaḥ : traiguṇyaṁ** svargādi-sukhaṁ, tad eva **viṣayaḥ** prāpyaṁ yasya | **na līnā** **prakṛtir** yasya, tasya puṁsaḥ | **punaḥ punar guṇa-sargo** bhogārthaṁ dehārambha-rūpo yo mārgaḥ, sa ca kathitas tṛtīye, dakṣiṇena pathāryamṇaḥ pitṛ-lokaṁ vrajanti te [bhā.pu. 3.32.20] ity-ādinā ||2||

**krama-sandarbhaḥ : _na vyākhyātam._**

**viśvanāthaḥ : pravṛtti-lakṣaṇaś** ca kathitas tṛtīya eva—ye tv ihāsakta-manasaḥ [bhā.pu. 3.32.16] ity-ādinā **traiguṇyaṁ** svargādi-sukham | tad eva **viṣaya**-prāpyaṁ yasya | **alīnā prakṛtir** yasya, tasya saṁsāriṇaḥ **guṇair** eva **sargaḥ** **punaḥ punar** janma yataḥ saḥ ||2||

 —o)0(o—

**|| 6.1.3 ||**

**adharma-lakṣaṇā nānā narakāś cānuvarṇitāḥ |**

**manvantaraś ca vyākhyāta ādyaḥ svāyambhuvo yataḥ ||**

**śrīdharaḥ : anuvarṇitā** nirantarādhyāye | **vyākhyātaś** caturthasyādau | **yato** yasmin ||3||

**krama-sandarbhaḥ : **adharmety ardhakam | **adharma-lakṣaṇās** taj-jñāpakāḥ | **manvantaraś** ceti sārdha-dvayena | **yato** yasmin mārga-dvaye ||3||

**viśvanāthaḥ : yato** yasmin ||3||

 —o)0(o—

**|| 6.1.4-5 ||**

**priyavratottānapador vaṁśas tac-caritāni ca |**

**dvīpa-varṣa-samudrādri- nady-udyāna-vanaspatīn ||**

**dharā-maṇḍala-saṁsthānaṁ bhāga-lakṣaṇa-mānataḥ |**

**jyotiṣāṁ vivarāṇāṁ ca yathedam asṛjad vibhuḥ ||**

**śrīdharaḥ : dvīpādīn** **bhāgato lakṣaṇato mānataś** ca | **dharā-maṇḍalasya saṁsthānaṁ jyotiṣāṁ vivarāṇāṁ** **cedaṁ saṁsthānaṁ vibhur yathā’sṛjat,** tathā vyākhyātam ity arthaḥ ||4-5||

**krama-sandarbhaḥ : **dvīpeti sārdhakam | vivarāṇāṁ cety upalakṣaṇaṁ narakāṇām ||4-5||

**viśvanāthaḥ : dvīpādīn yathā asṛjat**, **tathā vyākhyātam** ity anvayaḥ | **bhāgato lakṣaṇato mānataś** ca | **dharā-maṇḍalasya jyotiṣāṁ** sūryādīnām **idaṁ saṁsthānaṁ** yathā’sṛjat, tathā vyākhyātam ity arthaḥ ||4-5||

 —o)0(o—

**|| 6.1.6 ||**

**adhuneha mahā-bhāga yathaiva narakān naraḥ |**

**nānogra-yātanān neyāt tan me vyākhyātum arhasi ||**

**śrīdharaḥ : nānā ugrā yātanā** yeṣu **tān narakān yathā** yenopāyena iyān na gacchet tan me’dhunā vyākhyātum arhasi ||6||

**krama-sandarbhaḥ : **praṣṭavyam āha—adhuneheti | lokānāṁ yatheṣṭa-sādhane te dve jñāte | tathāniṣṭa-parihāra-sādhanam api jñātavyam iti bhāvaḥ ||6||

**viśvanāthaḥ : nānā ugrā yātanā** yeṣu **tān narakān** **yathā na īyāt** na gacchet, tat lokānām iṣṭāniṣṭa-sādhane dve yathā jñāte tathāniṣṭa-parihāra-sādhanam api jñātavyam iti bhāvaḥ ||6||

—o)0(o—

**|| 6.1.7 ||**

**śrī-śuka uvāca—**

**na ced ihaivāpacitiṁ yathāṁhasaḥ**

**kṛtasya kuryān mana-ukta-pāṇibhiḥ |**

**dhruvaṁ sa vai pretya narakān upaiti**

**ye kīrtitā me bhavatas tigma-yātanāḥ ||**

**śrīdharaḥ : **tatra tāvan manv-ādy-uktaṁ prāyaścittaṁ vinā narakā durnivārā ity āha—na ced iti dvābhyām | **mana-ukti-pāṇibhir** mano-vāk-kāyaiḥ **kṛtasyāṁhasas **tair eva **ihaivāpacitiṁ** prāyaścittaṁ **na kuryāc cet**, tarhi sa puruṣaḥ **pretya** mṛtvā **narakān** **dhruvam upaiti** | **me** mayā **ye** bhavataḥ **kīrtitāḥ** | **tigmā** dāruṇā **yātanā** yeṣu tān ||7||

**krama-sandarbhaḥ : **tatra sva-mataṁ prāyaścittaṁ praśnenotthāpayitum anya-matam anuvadati—**na ced** iti ||7||

**viśvanāthaḥ : **tatra sva-śiṣyasya parīkṣitaḥ sva-mate vyutpattiṁ parīkṣamāṇaḥ karmiṇāṁ mate naraka-pratīkāram āha—**na ced** iti dvābhyām | **ihaiva** janmani **mano-vāk-kāyair** vyastaiḥ samastair vā **kṛtasyāṁhaso’pacitiṁ** prāyaścittam **ihaiva** janmani **na kuryāc cet,** tadā | **tigmā** dāruṇāḥ ||7||

 —o)0(o—

**|| 6.1.8 ||**

**tasmāt puraivāśv iha pāpa-niṣkṛtau**

**yateta mṛtyor avipadyatātmanā |**

**doṣasya dṛṣṭvā guru-lāghavaṁ yathā**

**bhiṣak cikitseta rujāṁ nidānavit ||**

**śrīdharaḥ : **yasmād evaṁ **tasmāt** **pāpasya** [**niṣkṛtau**] prāyaścitte **yateta** | kadā ? **mṛtyoḥ puraiva** | tatrāpi **avipadyatā** akṣīyamaṇena **ātmanā** dehena | yad vā, **avipat** vipatti-rahito yāvat  **yatātmanā** saṁyatena manasā | tatrāpy **āśu** | anyatha, atīta cira-kāle tu dvi-guṇaṁ vratam arhati iti dvaiguṇyāpatteḥ | tatra ca pāpasya mahattvam alpatvaṁ cāvekṣya tad-anurūpe prāyaścitte yateta | **rujāṁ** rogāṇāṁ **nidāna-vit** **yathā** [**bhiṣak**] vaidyas tad-anurūpaṁ **cikitseta**, tadvat ||8||

**krama-sandarbhaḥ : _na vyākhyātam._**

**viśvanāthaḥ : **yasmād evaṁ, tasmān mṛtyoḥ puraiva, tatrāpy **āśu**, anyathā atīta-cira-kāle tu dvi-guṇaṁ vratam arhati iti dvaiguṇyāpatteḥ | **avipadyatātmanā** iti yāvaj jarārogādibhir vratādy-asāmarthyaṁ na syād ity arthaḥ | atra vyavasthāpako vidvān dharma-śāstra-tātparya-vijño mṛgya ity āha—**doṣasya** iti | **guru-lāghavaṁ** gauravaṁ lāghavaṁ ca ||8||

 —o)0(o—

**|| 6.1.9 ||**

**śrī-rājovāca—**

**dṛṣṭa-śrutābhyāṁ yat pāpaṁ jānann apy ātmano’hitam |**

**karoti bhūyo vivaśaḥ prāyaścittam atho katham ||**

**śrīdharaḥ : **atra codayati dvābhyām | **dṛṣṭaṁ** rāja-daṇḍādi | **śrutaṁ** naraka-pātādi | tābhyām **ātmanaḥ pāpam ahitaṁ jānann api bhūyaḥ prāyaścitt**ānantaraṁ** karoti** | **atho** ataḥ kāraṇād dvādaśābdādi **kathaṁ** prāyaścittam ? tena sa-mūlasya doṣasyānivṛtteḥ | nivṛttau vā punaś ca pāpa-prarohāyogād iti bhāvaḥ ||9||

**krama-sandarbhaḥ : **tathaiva pṛcchati—dṛṣṭeti ||9||

**viśvanāthaḥ : **madam idam ākṣipann asan manyamāna āha—dṛṣṭeti dvābhyām | **dṛṣṭaṁ** rāja-daṇḍādi **śrutaṁ** naraka-pātādi, tābhyām āt**mano’hitaṁ pāpaṁ** **prāyaścittā**nantaraṁ **karoti**, loke tathā dṛṣṭatvād ity arthaḥ | **atho** ataḥ **prāyaścittaṁ kathaṁ** pāpa-nāśakam ? ity arthaḥ | tasya pāpa-nāśakatve punaḥ pāpa-prarohāyogād iti bhāvaḥ ||9||

 —o)0(o—

**|| 6.1.10 ||**

**kvacin nivartate’bhadrāt kvacic carati tat punaḥ |**

**prāyaścittam atho’pārthaṁ manye kuñjara-śaucavat ||**

**śrīdharaḥ : **kiṁ ca, **kvacit** kadācid **abhadrāt** pāpān **nivartate** | **kvacit tad** eva **punar ācarati** | yathā **kuñjaraḥ** snāto’pi rajobhir ātmānaṁ malinī-karoti, tathā pāpasya punar durnivāratvena naraka-pātasyāvaśyaṁ-bhavitvāt **prāyaścittaṁ** [**apārthaṁ**] vyartham iti **manye** ||10||

**krama-sandarbhaḥ : _na vyākhyātam._**

**viśvanāthaḥ : **kvacid yauvanādau **abhadrāt** pāpān **nivartate** | punas **tad** eva pāpaṁ **kvacit** vārdhakye carati | atho ata eva **apārthaṁ** vyarthaṁ **kuñjara-śaucavat** iti kuñjaro hi snātvāpi punar ātmānaṁ rajobhir malinīkaroti ||10||

 —o)0(o—

**|| 6.1.11 ||**

**śrī-bādarāyaṇir uvāca—**

**karmaṇā karma-nirhāro na hy ātyantika iṣyate |**

**avidvad-adhikāritvāt prāyaścittaṁ vimarśanam ||**

**śrīdharaḥ : **pariharati—**karmaṇā** kṛcchrādi-prāyaścittena **karmaṇaḥ** pāpasya **nirhāro** nāśa **ātyantikaḥ** sa-mūlo **na hīṣyate** | **avidvān adhikārī** yasmiṁs tasya bhavas tattvaṁ tasmāt | ato’vidyāyā nāśābhāvān naṣṭe’pi tasmin pāpe tat-saṁskāreṇa pāpāntarasya punaḥ punaḥ praroho bhavaty eva | kiṁ tarhi mukhyaṁ prāyaścittam ? tad āha—**prāyaścittaṁ** tu **vimarśanaṁ** jñānam ||11||

**krama-sandarbhaḥ : **sva-mataṁ vaktum āha—karmaṇeti ||11||

**viśvanāthaḥ : **parīkṣayottīrṇa parīkṣitaṁ punar api parīkṣiṣyamāṇaḥ siddhāntaṁ jñāpayati—**karmaṇā** kṛcchrādi-prāyaścittena karmaṇaḥ pāpasya nāśo **nātyantikaḥ** kintv āpātata upaśama ity arthaḥ | **avidvān** avidyā-baddho jīva **evādhikārī** yasya tasya bhavas tattvaṁ tasmād dhetor ity avidyāyāḥ pāpa-mūlasya vidyamānatvāt punaḥ punar api pāpa-prarohād iti bhāvaḥ | kiṁ tarhi mukhyaṁ prāyaścittam ? ity ataḥ punar api parīkṣamāṇo jñānināṁ matenāha—**vimarśanaṁ** jñānaṁ tasyaivāvidyā-nivartakatvād iti bhāvaḥ ||11||

 —o)0(o—

**|| 6.1.12 ||**

**nāśnataḥ pathyam evānnaṁ vyādhayo’bhibhavanti hi |**

**evaṁ niyama-kṛd rājan śanaiḥ kṣemāya kalpate ||**

**śrīdharaḥ : **tat tu nityam apramattaḥ śanair labhate nānya iti sa-dṛṣṭāntam āha—neti | **pathyam** evānnam **aśnataḥ** puruṣān yatha **vyādhayo** na badhante, tathā **niyamādi**-**kartākṣemāya** tattva-jñānāya samartho bhavati ||12||

**krama-sandarbhaḥ : niyama-kṛt** niyamānuṣṭhātā ||12||

**viśvanāthaḥ : **nanu tarhi pāpavattve antaḥkaraṇa-śuddhy-abhāvas tasmiṁś ca sati kuto jñāna-prasaṅga iti cet ? satyam | jñāna-sādhanenāpi pāpopaśama iti sa-dṛṣṭāntam āha—**pathyam** evānnam **aśnataḥ** puruṣān yathā **vyādhayo** na bādhante, tathā **niyamādi-kartā kṣemāya** pāpa-nāśanāya **śanaiḥ** śanair eva samartho bhavati ||12||

 —o)0(o—

**|| 6.1.13-14 ||**

**tapasā brahmacaryeṇa śamena ca damena ca |**

**tyāgena satya-śaucābhyāṁ yamena niyamena vā ||**

**deha-vāg-buddhijaṁ dhīrā dharmajñāḥ śraddhayānvitāḥ |**

**kṣipanty aghaṁ mahad api veṇu-gulmam ivānalaḥ ||**

**śrīdharaḥ : **etad eva viśadayati dvābhyām | **tapasā** aikāgryeṇa, manasaś cendriyāṇāṁ ca aikāgryaṁ paramaṁ tapaḥ iti smṛteḥ | **brahmacaryeṇa** aṣṭāṅgena | tad uktaṁ—


    smaraṇaṁ kīrtanaṁ keliḥ prekṣaṇaṁ guhya-bhāṣaṇam | 


    saṅkalpo’dhyavasāyaś ca kriyā-nirvṛtir eva ca || 


    etan maithunam aṣṭāṅgaṁ pravadanti manīṣiṇaḥ | 


    viparītaṁ brahma-caryam etad evāṣṭa-lakṣaṇam || iti |

 \
**śamo** manaso niyamanam | **damo** bāhyendriyāṇām | **tyāgo** dānam | **yamo**’hiṁsādiḥ | **niyamo** japādiḥ ||13-14||

**krama-sandarbhaḥ : _na vyākhyātam._**

**viśvanāthaḥ : **etad eva viśadayati dvābhyām | **tapasā** bhoga-rāhityena | **brahmacaryeṇa** strī-prekṣaṇādi-tyāgena | **śamena** yathā-śakti mano-niyamena | **damena** bāhyendriya-nigraheṇa | **tyāgena** dānena | **yamena** ahiṁsādinā | **niyamena** japādinā ||13-14||

 —o)0(o—

**|| 6.1.15 ||**

**kecit kevalayā bhaktyā vāsudeva-parāyaṇāḥ |**

**aghaṁ dhunvanti kārtsnyena nīhāram iva bhāskaraḥ ||**

**śrīdharaḥ : **asyātiduṣkaratvān mukhyam evānyat prāyaścittam āha—**kecid** iti | anenaivaṁ-bhūtā bhakti-pradhānā viralā iti darśayati | **kevalayā** tapa-ādi-nirapekṣayā | **vāsudeva-parāyaṇā **iti nādhikāri-viśeṣaṇam etat, kintv anyeṣām aśraddhayā tatrāpravṛtteḥ, arthāt teṣv eva paryavasānād anuvāda-mātram ||15||

**caitanya-mata-mañjuṣā : **kecid ity-ādi | **kecid** viralāḥ, yato **vāsudeva-parāyaṇāḥ** | **kevalayā** jñāna-nirapekṣayā | **kārtsnyena** mūlotpāṭana-rūpeṇa, prāyaścittādinā tu kārtsnyena pāpaṁ na yātīti bhāvaḥ | tatra dṛṣṭāntaḥ—**nīhāram iveti** ||15||

**sanātanaḥ **(ha.bha.vi. 11.548) : 


    tapasā brahmacaryeṇa śamena ca damena ca |


    tyāgena satya-śaucābhyāṁ yamena niyamena vā ||


    deha-vāg-buddhijaṁ dhīrā dharmajñāḥ śraddhayānvitāḥ |


    kṣipanty aghaṁ mahad api veṇu-gulmam ivānalaḥ || [6.1.13-14]

ity uktasya prāyaścittasyātiduṣkaratvān mukhyam evānyat prāyaścittam āha—kecid iti | kecid ity anenaivaṁ-bhūtā bhaktiḥ pradhānā viralā iti darśayati | kevalayā tapa-ādi-nirapekṣayā | vāsudeva-parāyaṇā iti nādhikāri-viśeṣaṇam etat, kintv anyeṣām aśraddhayā tatrāpravṛtter arthāt teṣv eva paryavasānād anuvāda-mātram | kārtsnyena mūlato’ṅgataś cety arthaḥ | 

tadānurūpo dṛṣṭāntaḥ—bhāskaro nīhāraṁ tat-kṛtatama iva | evam atra samūla-sāṅgāśeṣa-pāpa-nāśo’bhipretaḥ | pūrvaṁ ca analo veṇu-gulmam iveti analasya bhūmy-antargata-dahanāśaktyā bhasmāder api vidyamānatayā samūlāśeṣa-pāpa-nivṛttir uktā | evam api pūrvato’sya viśeṣo’vagantavyaḥ ||15||

**vaṁśīdharaḥ **: veṇu-gulmānala-dṛṣṭāntena punar api pāpa-praroha-sūcanād aprasanna-manasaṁ rājānaṁ bhaktānāṁ matenāha | svāmi-caraṇānāṁ—vāsudeva-parāyaṇā evātrādhikāriṇa iti na, kiṁ tv anyeṣāṁ vāsudeva-bhakti-hīnānāṁ tatra kevalāyāṁ bhaktau arthāt teṣv eva paryavasānāt teṣām eva tatra pravṛtti-darśanād etat kathanam iti bhāvaḥ | 

**krama-sandarbhaḥ : **sva-matam āha—kecid ity-ādinā tṛtīyādhyāyaṁ yāvat | atra bhaktir dvidhā—(1) santatā, (2) kādācitkī ceti | tatrādyā dvidhā—(ka) āsakti-mātra-yuktā, (kha) rāgamayī ca | dvitīyā tu tridhā—(ka) rāgābhāsamayī, (kha) tac-chūnya-svarūpa-bhūtā, (ga) ābhāsa-bhūtā ca | tatrābhāsa-bhūtāyā api sarvottama-prāyaścittatvaṁ darśayituṁ rāgamayyāḥ kaimutya-bodhakam āsaktimayyā māhātmayam āha—kecid iti | 

**kārtsnyena** vāsanayā sahety arthaḥ | **bhāskara**-dṛṣṭāntena svābhāvikyā tat-sthānīyayā[^1] bhaktyā nīhāra-sthānīyasyāgantukasya spraṣṭum aśaktasya cāgha-saṅghasyānuṣaṅgikatayaiva sadyo niḥśeṣa-dhūnanam iti jñāpitam ||

yad vā, yathā bhāskaro hi kevalena sva-raśminā svabhāvata eva nīhāraṁ niḥśeṣaṁ dhunoti, na tad-arthaṁ tasya prayatnaḥ, tathā **vāsudeva-parāyaṇā** api bhaktyā iti jñeyam ||15|| [bhakti-sandarbhaḥ 126**]**

**viśvanāthaḥ : **atrāpi veṇu-gulmānala-dṛṣṭāntena punar api pāpa-praroha-sūcanād aprasanna-manasaṁ rājānaṁ bhaktānāṁ matenāha—**kecid** ity ete punar virala-pracārā iti bhāvaḥ | **kevalayā** karma-jñānādi-rahitayā sato’pi guṇī-bhūtān karma-jñānādīn anapekṣamānayā ca | atra **kārtsnyena** iti prayogāt nīhāra-bhāskara-dṛṣṭāntena ca pāpa-nirmūlaṁ bhaktyaiva nānyatheti sūcitam ||15||

 —o)0(o—

**|| 6.1.16 ||**

**na tathā hy aghavān rājan pūyeta tapa-ādibhiḥ |**

**yathā kṛṣṇārpita-prāṇas tat-puruṣa-niṣevayā ||**

**śrīdharaḥ : **etac ca jñāna-mārgād api śreṣṭham ity āha | na tathā pūyeta śudhyet | tat-pūruṣa-niṣevayā kṛṣṇe’rpitāḥ prāṇā yena ||16||

**caitanya-mata-mañjuṣā : **astu tāvad vāsudeva-bhajanam agha-nāśanam, kintu tat-puruṣa-bhajanam eva tādṛśam ity āha—na tatheti | he rājann iti sambodhanaṁ sākūtam, yad aham idaṁ bravīmi, tat satyam eveti jānīyā ity arthavat | kṛṣṇārpita-prāṇatve hetus tat-puruṣa-niṣevayety arthaḥ | tat-puruṣa-niṣevayā kṛṣṇārpita-prāṇa ity asyāyaṁ bhāvaḥ—kṣut-pipāse hi prāṇa-dharmaḥ, tasminn arpite prāṇe tayor abhāvaḥ | ābhyām ardito na bhavati ||16||

**vaṁśīdharaḥ** : atrāpi pāpaśamane tucche eva vastuni bhakti-mahā-devyā viniyogo'nucita iti bhakti-śāstra-tātparya-vijñānāṁ matena svāmi-matenānyamatākṣepapūrvakamāha—neti | kṛṣṇārpita-prāṇa iti | pāpa-karmāṇaṁ māṁ samucita-śikṣā-daṇḍārthaṁ narake pātayatu na pātayatu vā sa eva me gatistasyaivāḥam ity ātmana eva samarpaṇena naraka-pratīkāram apākurvan śuddha-bhaktimān ity arthaḥ | kṛṣṇārpita-prāṇatvaṁ kathaṁ syād ity āha—tatpuruṣeti | tapa-ādīty atrādinā brahmacaryādi-grahaḥ ||16||

**krama-sandarbhaḥ : _na vyākhyātam._**

**bhakti-sandarbhaḥ 127 : **atra prāyaścittaṁ vimarśanam [bhā.pu. 6.1.10] iti jñānasyāpi prāyaścittatvaṁ pūrvam uktam | ata eva ṭīkoktam _etac ca_ ity-ādi | tadā[^2]ṛtambhara-dhyāna-nivāritāghaḥ [bhā.pu. 6.13.17] ity-ādy-uktyābhagavad-dhyāna-nivārita-vṛtra-hatyā-pāpasyendrasya, taṁ ca [bhā.pu. 6.13.18] ity-ādau punar aśvamedha-vidhānaṁ sādhāraṇa-loke pāpa-prasiddher eva nivāraṇārtham iti jñeyam | 

nanu kathaṁ tadānīm apy āvirbhūta-bhagavat-prematvāt parama-bhāgavatasya vṛtrasya hatyā bhagavad-ārādhanenāpi gacchatu ? mahad-aparādha-mātram api bhogaika-nāśyaṁ tat-prasāda-nāśyaṁ veti matam | ucyate—tathāpi bhagavat-preraṇayā tatra pravṛttasyendrasya na tādṛśo doṣa iti tad-ārādhanam evātra prāyaścittaṁ vihitam | śrī-bhagavatāpi tad-āsura-bhava-nivāraṇāyaiva tathopadiṣṭam ity anavadyam ||17||

**viśvanāthaḥ : **atrāpi pāpa-praśamane tuccha eva vastuni bhakti-mahā-devyā viniyogo’nucita iti bhakti-śāstra-tātparya-vijñānāṁ matena svābhimatenānya-matākṣepa-pūrvakam āha—neti | kṛṣṇārpita-prāṇa iti pāpa-karmāṇaṁ māṁ samucita-śikṣā-daṇḍārthaṁ narake pātayatu, na pātayatu vā, sa eva me gatis tasyaivāham ity ātmana va samarpaṇena naraka-pratīkāram apy akurvan śuddha-bhaktimān ity arthaḥ | kṛṣṇārpita-prāṇatvaṁ kathaṁ syād ity ata āha—tat-puruṣeti ||16||

 —o)0(o—

**|| 6.1.17 ||**

**sadhrīcīno hy ayaṁ loke panthāḥ kṣemo’kuto-bhayaḥ |**

**suśīlāḥ sādhavo yatra nārāyaṇa-parāyaṇāḥ ||**

**śrīdharaḥ : **tatra hetuḥ—**sadhrīcīnaḥ** samīcīnaḥ | **ayaṁ panthā** bhakti-mārgaḥ | yataḥ **kṣemaḥ** | kṣematve hetuḥ—**na kutaścid** vighnāder **bhayaṁ** yasmin | tad evāha—**suśīlāḥ** kṛpālavaḥ | **sādhavo** niṣkāmāḥ | **yatra** yasmin mārge dharma-niṣṭhāḥ | ato na jñāna-mārga ivāsahāyatā-nimittaṁ bhayam, nāpi karma-mārgavan matsarādi-yuktebhyo bhayam iti bhāvaḥ ||17||

**caitanya-mata-mañjuṣā : **jñāna-mārgau parihāya bhakti-mārga evāśrayaṇīya ity āha—sadhrīcīna ity-ādi | sahāñcatīti **sadhrīcīnaḥ**, susevyatvāt svayam eva panthā gamyāvadhiḥ | sahāñcatīti eka-rūpatvaṁ vyaṅgyam | yato’**kuto-bhayaḥ**, kuto’pi bhayaṁ yatra nāsti, jñānādi-mārgas tu sarvato-bhayaḥ | sadhrīcīnatvam āha—yatra **sādhavaḥ**, sādhava eva yatra pracaranti, na tu dasyavaḥ | dasyu-graste pathi sādhavo vaṇijaś ca na caranti | ke’mī sādhavaḥ ? ity āha—**suśīlāḥ** śobhanaṁ śrī-kṛṣṇa-bhajana-rūpaṁ śīlaṁ śuci caritaṁ yeṣām | tam evārthaṁ darśayati—**nārāyaṇa-parāyaṇā** nārāyaṇādi-paro nārāyaṇa-paraḥ śrī-kṛṣṇaḥ, sa evāyanam āśrayo yeṣām ||17||

**sanātanaḥ **(ha.bha.vi. 11.565) : ayaṁ panthā bhakti-mārgaḥ **sadhrīcīnaḥ** samīcīnaḥ | yataḥ **kṣemaḥ** kalyāṇam | kṣematve hetuḥ—**nakutaścid** vighnāder **bhayaṁ** yasmin | yad vā, kṣemaḥ maṅgala-rūpo’kutaścid bhayaṁ ca | tad evāha—**yatra** yasmin mārge **suśīlāḥ** kṛpālavaḥ **sādhavo** niṣkāmāḥ, ato na jñāna-mārgavad asahāyatā-nimittaṁ bhayam, nāpi karma-mārgavan matsarādi-yuktebhyo bhayam | teṣāṁ saṅgatyā ca sarvathā kṣemam eveti bhāvaḥ ||17||

**krama-sandarbhaḥ : **ayaṁ panthā nārāyaṇa-bhakti-mārgaḥ ||17||

**viśvanāthaḥ : **na ca jñāna-yoga-vratādy-asamarthānām eva bhakti-yoga iti vācyam ity āha—**sadhrīcīnaḥ** | **hi** niścitam | ayam eva sarvataḥ śreṣṭhaḥ, **na kuto’pi** vighnāder **bhayaṁ** yatra saḥ | **suśīlāḥ** sādhava iti jñāna-mārga iva asahāyatā-nimittaṁ bhayaṁ na, nāpi karma-mārgavan matsaratādi-hetukaṁ bhayam iti bhāvaḥ ||17||

 —o)0(o—

**|| 6.1.18 ||**

**prāyaścittāni cīrṇāni nārāyaṇa-parāṅmukham |**

**na niṣpunanti rājendra surā-kumbham ivāpagāḥ ||**

**śrīdharaḥ : **bhakter anya-nirapekṣatvam uktam, kṛcchrādīni tu bhaktiṁ vinā na śodhayantīty āha—prāyaścittānīti | mahatām apy aśodhakatve dṛṣṭāntam āha—surākumbham āpagā nadya iveti ||18||

**caitanya-mata-mañjuṣā : **vyatirekeṇāpi darśayati—prāyaścittānīti | cīrṇāny api prāyaścittāni kṛcchra-cāndrāyaṇādīni nārāyaṇa-parāṅmukhaṁ na niṣpunanti, yathā kathañcid eva punantīt bhāvaḥ | tatra dṛṣṭāntaḥ—surākumbham ivāpagāḥ, surā-kumbho hi kṣālito’pi, na tu daurgandhyaṁ jahāti, vyavahāra-yogas tu na bhavaty eva | ataḥ kṛta-prāyaścitto’pi bhagavad-bhaktaḥ śuddhāntaḥ-karaṇo’pi na bhavati, vyavahāra-yogyo’pi na bhavatīti bhāvaḥ ||18||

**sanātanaḥ **: cīrṇāni kṛtāny api na niṣpunanti, na śodhayanti | mahatām apy aśodhakatve dṛṣṭāntaḥ—surā-kumbham ivāpagā iveti ||18|| (ha.bha.vi. 10.305)

**krama-sandarbhaḥ : **prāyaścittānīti nir niścitaṁ na punanti ||18||

**viśvanāthaḥ : **kiṁ cānvaya-vyatirekābhyāṁ bhaktir eva pāpa-praśamanī dṛṣṭā, na jñāna-karmādīty āha—prāyaścittānīti | bahu-vacanena karma-jñāna-mayāni sarvāṇīty arthaḥ | nārāyaṇa-parāṅ-mukhaṁ bhakti-bhaktotkarṣayoḥ śrutayor api tatra śraddhā-hīnaṁ na punanti, bhaktis tu jñāna-karmādi-hīnam api punāti, kevalayā bhaktyeti pūrvokteḥ ||18||

 —o)0(o—

**|| 6.1.19 ||**

**sakṛn manaḥ kṛṣṇa-padāravindayor**

**niveśitaṁ tad-guṇa-rāgi yair iha |**

**na te yamaṁ pāśa-bhṛtaś ca tad-bhaṭān**

**svapne’pi paśyanti hi cīrṇa-niṣkṛtāḥ ||**

**śrīdharaḥ : **bhaktiḥ svalpāpi punāty evety āha—sakṛd iti | tasya guṇeṣu rāga-mātram asti, na tu jñānaṁ yasya tan-**manaḥ** | tāvataiva **cīrṇaṁ niṣkṛtaṁ** prāyaścittaṁ yaiḥ ||19||

**caitanya-mata-mañjuṣā : **ata itihāsam upakrāmayitum upakramaṇikām āha—sakṛd iti | astu tāvat pūrva-pūrva-śloka-nirdiṣṭa-vāsudeva-parāyaṇatva-kṛṣṇārpita-prāṇatvādi, **sakṛd** evāram api yaiḥ **kṛṣṇa-pādāravindayor mano** niveśitaṁ, **guṇa-rāgi** guṇeṣu bhakta-vātsalyādiṣu rāga-yuktam, **na te yamaṁ paśyanti** | yamaṁ na paśyantu nāma, kadācit tan-mahimānam avajñāya samānetum āgatavataḥ **pāśa-bhṛtas tad-bhaṭān** vā na paśyanti | astu tāvat sākṣāt, svapne’pi na, yataś **cīrṇa-niṣkṛtāḥ** sakṛn-mano-niveśa-mātreṇaiva kṛta-prāyaścittāḥ ||19||

**krama-sandarbhaḥ : **atha rāgābhāsa-mayyās tato’py uttamatvenāha—sakṛd iti | rāgo’tra rañjana-mātra-lakṣaṇo raty-ābhāsaḥ, sakṛc-chabda-prayogāt | na tu tad-guṇa-mādhurī-yāthārthya-jñānena sākṣāt prītiḥ | ata eva tatra tātparyābhāvāt **sakṛd apī**ty uktam | sākṣād ratau satyām asakṛd eva tasmin mano-niveśaḥ syāt | 


    dadhati sakṛn manas tvayi ya ātmani nitya-sukhe


    na punar upāsate puruṣa-sāra-harāvasathān || [bhā.pu. 10.87.35] iti śruti-stuteḥ |

ata eva ṭīkāyām—tasya guṇeṣu rāga-mātram asti, na tu jñānam ity uktam | _rāga-mātraṁ_ yat-kiñcid rāgaḥ | _jñānaṁ_ ca yāthārthyenānubhava iti | tathāpy asty ajāmilādibhyo viśeṣa ity āha—na te yamam ity ato’traiṣāṁ pūrvebhya uttamatvaṁ phala-bhakty-ābhāsa-sad-bhāvena yamādīnāṁ tad-dṛṣṭi-pathe’pi gantum aśakyatvān mahāprabhāva-rūpaṁ darśitam | 

atra tad-guṇa-rāgīti viśeṣaṇaṁ tu teṣāṁ tad-dṛṣṭi-patha-gamana-sāmarthyasyāpi yad ghātakam, tādṛśa-tat-smaraṇasya prabhāva-viśeṣam eva bodhayatīti jñeyam | yathā nārasiṁhe śrī-yamoktau—


    aham amara-gaṇārcitena dhātrā 


    yama iti loka-hitāya saṁniyuktaḥ |


    hari-guru-vimukhān praśāsmi martyān


    hari-caraṇa-praṇatān namaskaromi || [nṛ.pu. 9.2] iti |

tathaivāmṛta-sāroddhāre skānda-vacanam—


    na brahmā na śivāgnīndrā nāhaṁ nānye divaukasaḥ |


    śaktās tu nigrahaṁ kartuṁ vaiṣṇavānāṁ mahātmanām || iti ||19|| 

**prīti-sandarbhaḥ 74** : atha kadācid udbhavat-tac-chavi-mātratvam āha— sakṛn manaḥ iti | rāgo rañjana-mātram, na tu tad-guṇa-mādhurī-yāthārthya-jñānena sākṣāt prītiḥ | ata eva tatra tātparyābhāvāt sakṛd apīty uktam | tathāpy asty ajāmilādibhyo viśeṣa ity āha—na te yamam ity-ādi ||19||

**viśvanāthaḥ : **nātra bhakti-bhūmāpy apekṣaṇīya ity āha—sakṛd api, kiṁ punar asakṛt ? mano’pi, kiṁ punaḥ śrotrādi | tac ca mano guṇa-rāgi viṣayāsaktam, kiṁ punar guṇa-rāga-rahitam ? svapne’pi, kiṁ punaḥ sākṣāt tāvan-mātra-dhyānenaiva ? cīrṇaṁ niṣkṛtaṁ prāyaścittaṁ yais te | atra sakṛd ity-ādi padaiḥ kasyacic chuddha-bhaktasya daivāt pāpānāṁ paunaḥpunye’py utkhāta-daṁṣṭoraga-daṁśānām iva teṣām akiñcitkaratvāt kuñjara-śaucavad ākṣepa-viṣayībhāvo’nucita eva—api cet sudurācāro bhajate māṁ [gītā 9.30] ity-ādi vacanebhyaḥ ||19||

 —o)0(o—

**|| 6.1.20 ||**

**atra codāharantīmam itihāsaṁ purātanam |**

**dūtānāṁ viṣṇu-yamayoḥ saṁvādas taṁ nibodha me ||**

**śrīdharaḥ : **imam artham itihāsenopapādayati—atra ceti | me mattaḥ ||20||

**krama-sandarbhaḥ : **atha tatra tatra kaimutyaṁ darśayitum itihāsam upakṣipati—atra ceti ||20||

**viśvanāthaḥ : **atrārtha evetihāsam upakṣipati | atreti yaḥ saṁvādas taṁ nibodha me mattaḥ ||20||

 —o)0(o—

**|| 6.1.21 ||**

**kānyakubje dvijaḥ kaścid dāsī-patir ajāmilaḥ |**

**nāmnā naṣṭa-sadācāro dāsyāḥ saṁsarga-dūṣitaḥ ||**

**śrīdharaḥ : **kānyakubje pure | dāsyāḥ patiḥ nāmnā ajāmilaḥ ||21||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.1.22 ||**

**vandy-akṣaiḥ kaitavaiś cauryair garhitāṁ vṛttim āsthitaḥ |**

**bibhrat kuṭumbam aśucir yātayām āsa dehinaḥ ||**

**śrīdharaḥ : **vṛttiṁ jīvikām | bibhrat puṣṇan | yātayāmāsa pīḍayāmāsa ||22||

**krama-sandarbhaḥ : _na vyākhyātam._**

**viśvanāthaḥ : **vandī śṛṅkhalita-janatā tayā tadā karṣaṇenety arthaḥ | akṣaiś ca dyūtena kaitavair vañcanādibhiś ca vṛttiṁ jīvikām | yātayāmāsa pīḍayāmāsa ||22||

 —o)0(o—

**|| 6.1.23 ||**

**evaṁ nivasatas tasya lālayānasya tat-sutān |**

**kālo’tyagān mahān rājann aṣṭāśītyāyuṣaḥ samāḥ ||**

**śrīdharaḥ : **āyuṣaḥ sambandhī mahān kālo’tyagāt | sa kiyān ity apekṣāyām āha | aṣṭāśītyā saṅkhyayā yuktāḥ samāḥ saṁvatsarāḥ ||23||

**krama-sandarbhaḥ : _na vyākhyātam._**

**viśvanāthaḥ : **āyuṣaḥ sambandhī mahān kālo’tyagāt | sa kiyān ity apekṣāyām āha—aṣṭāśītyā saṅkhyayā yuktāḥ samāḥ saṁvatsarāḥ ||23||

 —o)0(o—

**|| 6.1.24 ||**

**tasya pravayasaḥ putrā daśa teṣāṁ tu yo’vamaḥ |**

**bālo nārāyaṇo nāmnā pitroś ca dayito bhṛśam ||**

**śrīdharaḥ, viśvanāthaḥ : **pravayaso vṛddhasya ||24||

**krama-sandarbhaḥ : **pitroś ca dayita iti mātur api kṛtārthatvam uktam ||24||

 —o)0(o—

**|| 6.1.25 ||**

**sa baddha-hṛdayas tasminn arbhake kala-bhāṣiṇi |**

**nirīkṣamāṇas tal-līlāṁ mumude jaraṭho bhṛśam ||**

**śrīdharaḥ : **baddhaṁ hṛdayaṁ yena | jaraṭho vṛddhaḥ ||25||

**krama-sandarbhaḥ : _na vyākhyātam._**

**viśvanāthaḥ : **jaraṭho vṛddhaḥ ||25||

 —o)0(o—

**|| 6.1.26 ||**

**bhuñjānaḥ prapiban khādan bālakaṁ sneha-yantritaḥ |**

**bhojayan pāyayan mūḍho na vedāgatam antakam ||**

**śrīdharaḥ : **etac ca tad-upalālanādi śrī-nārāyaṇa-nāmoccāra-māhātmyena tad-bhaktir evābhūd iti siddhāntopayogitvenāpi draṣṭavyam ||26||

**krama-sandarbhaḥ : _na vyākhyātam._**

**viśvanāthaḥ : **khādan carvayan ||26||

 —o)0(o—

**|| 6.1.27 ||**

**sa evaṁ vartamāno ñjño mṛtyu-kāla upasthite |**

**matiṁ cakāra tanaye bāle nārāyaṇāhvaye ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **etac ca tad-upalālanādi śrī-nārāyaṇa-nāmoccāra-māhātmyena tad-bhaktir evābhūd iti siddhāntopayogitvenāpi draṣṭavyam iti śrī-svāmi-caraṇaiḥ ||26||

 —o)0(o—

**|| 6.1.28-29 ||**

**sa pāśa-hastāṁs trīn dṛṣṭvā puruṣān ati-dāruṇān |**

**vakra-tuṇḍān ūrdhva-romṇa ātmānaṁ netum āgatān ||**

**dūre krīḍanakāsaktaṁ putraṁ nārāyaṇāhvayam |**

**plāvitena svareṇoccair ājuhāvākulendriyaḥ ||**

**śrīdharaḥ : **vakrāṇi tuṇḍāni mukhāni yeṣām | ūrdhvāni romāṇi yeṣāṁ tān | plāvitena plutatvaṁ nītena ||28-29||

**krama-sandarbhaḥ : _na vyākhyātam._**

**viśvanāthaḥ : **trīn iti ajāmilena kṛtānām anantyānām api pāpānāṁ kāyika-vācika-mānasatvena traividhyāt traya eva yāmyā āgatāḥ, nārāyaṇa-nāmnaś caturakṣaratvāc catvāro viṣṇu-pārṣadā āgatā iti jñeyam | plāvitena plutatvaṁ nītena ||28-29||

—o)0(o—

**|| 6.1.30 ||**

**niśamya mriyamāṇasya mukhato hari-kīrtanam |**

**bhartur nāma mahārāja pārṣadāḥ sahasāpatan ||**

**śrīdharaḥ : **hari-kīrtanaṁ niśamyāpatan | yatas tad bhartur nāma ||30||

**krama-sandarbhaḥ : _na vyākhyātam._**

**viśvanāthaḥ : **hari-kīrtanaṁ niśamyāpatan | kathaṁ-bhūtasya ? bhartur nāma bruvataḥ ||30||

 —o)0(o—

**|| 6.1.31 ||**

**vikarṣato’ntar hṛdayād dāsī-patim ajāmilam |**

**yama-preṣyān viṣṇudūtā vārayām āsur ojasā ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **ajāmilam imaṁ vaiṣṇavaṁ mā vikarṣatha | re mā vikarṣatha | yadi jīvitum icchatheti vārayāmāsuḥ ||31||

 —o)0(o—

**|| 6.1.32 ||**

**ūcur niṣedhitās tāṁs te vaivasvata-puraḥsarāḥ |**

**ke yūyaṁ pratiṣeddhāro dharma-rājasya śāsanam ||**

**śrīdharaḥ, viśvanāthaḥ : **puraḥ-sarā bhṛtyāḥ ||32||

**krama-sandarbhaḥ : _na vyākhyātam._**

 —o)0(o—

**|| 6.1.33 ||**

**kasya vā kuta āyātāḥ kasmād asya niṣedhatha |**

**kiṁ devā upadevā yā yūyaṁ kiṁ siddha-sattamāḥ ||**

**śrīdharaḥ, viśvanāthaḥ : **asya nayanaṁ niṣedhatha ||33||

**krama-sandarbhaḥ : _na vyākhyātam._**

 —o)0(o—

**|| 6.1.34 ||**

**sarve padma-palāśākṣāḥ pīta-kauśeya-vāsasaḥ |**

**kirīṭinaḥ kuṇḍalino lasat-puṣkara-mālinaḥ ||**

**śrīdharaḥ : **vayaṁ yuṣmān na jānīma iti na kopaḥ kāryo yato’laukikād bhūta-rūpā yūyam ity āhuḥ, sarva iti sārdhābhyām | lasantyaḥ puṣkara-mālāḥ santi yeṣām ||34||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.1.35 ||**

**sarve ca nūtna-vayasaḥ sarve cāru-caturbhujāḥ |**

**dhanur-niṣaṅgāsi-gadā- śaṅkha-cakrāmbuja-śriyaḥ ||**

**śrīdharaḥ : **nūtnaṁ nava vayo yeṣām | niṣaṅga iṣudhiḥ | dhanur niṣaṅgādibhiḥ śrīḥ śobhā yeṣāṁ te ||35||

**krama-sandarbhaḥ : _na vyākhyātam._**

**viśvanāthaḥ : **ākṛtyā ca yūyaṁ parama-śiṣṭā eva lakṣyadhve ity āhuḥ—sarve iti ||35||

 —o)0(o—

**|| 6.1.36 ||**

**diśo vitimirālokāḥ kurvantaḥ svena tejasā |**

**kim arthaṁ dharma-pālasya kiṅkarān no niṣedhatha ||**

**śrīdharaḥ : **vigataṁ timiram ālokaś cānyasya prakāśo yāsu tathābhūtā diśaḥ kurvantaḥ | bhavatām etad anucitam ity āhuḥ, kim artham iti ||36||

**krama-sandarbhaḥ : _na vyākhyātam._**

**viśvanāthaḥ : **vigataṁ timiram ālokaś cānyadīyo yāsu tāḥ karmaṇā tu katham aśiṣṭā ity āhuḥ—kim-artham iti ||36||

 —o)0(o—

**|| 6.1.37 ||**

**śrī-śuka uvāca—**

**ity ukte yamadūtais te vāsudevokta-kāriṇaḥ |**

**tān pratyūcuḥ prahasyedaṁ megha-nirhrādayā girā ||**

**śrīdharaḥ : **aho daṇḍyādaṇḍyādi-jñāna-śūnyā ete corā evāsmad bhiyā dharma-rājasya kiṅkarā ity anṛtaṁ vadantīti vismayena prahasya tān praty ūcuḥ | meghasyeva nirhrādo dhvanir yasyās tayā ||37||

**krama-sandarbhaḥ : _na vyākhyātam._**

**viśvanāthaḥ : **prahasyety are dharmam eva na jānītha kim ity asmad-bhayena dharmarājasya kiṅkarā iti brūtha kintu yūyaṁ preta-viśeṣā evāsmad-dhasta-patitāḥ katham adya jīviṣyatheti bhāvaḥ ||37||

 —o)0(o—

**|| 6.1.38 ||**

**śrī-viṣṇudūtā ūcuḥ—**

**yūyaṁ vai dharma-rājasya yadi nirdeśa-kāriṇaḥ |**

**brūta dharmasya nas tattvaṁ yac cādharmasya lakṣaṇam ||**

**śrīdharaḥ : **tattvaṁ svarūpam | lakṣaṇaṁ pramāṇam ||38||

**krama-sandarbhaḥ : _na vyākhyātam._**

**viśvanāthaḥ : **nanu vayaṁ dharmarājasya dūtā bhavāmaiva ke tāvad asmān na paricinvantīty ata āhur yūyam iti | nirdeśo nirdeśaḥ no’smān prati tattvaṁ svarūpaṁ lakṣaṇaṁ pramāṇam ||38||

 —o)0(o—

**|| 6.1.39 ||**

**kathaṁ svid dhriyate daṇḍaḥ kiṁ vāsya sthānam īpsitam |**

**daṇḍyāḥ kiṁ kāriṇaḥ sarve āho svit katicin nṛṇām ||**

**śrīdharaḥ : **kathaṁ svit kena prakāreṇa ? sthānaṁ viṣayaḥ | kāriṇaḥ karmiṇaḥ | nṛṇām iti narā eva na paśvādayaḥ | teṣv api katicid evety arthaḥ ||39||

**krama-sandarbhaḥ : _na vyākhyātam._**

**viśvanāthaḥ : **katham iti daṇḍasya prakāra-praśnaḥ | tiṣṭhaty asmād iti sthānam iti daṇḍasya kāraṇa-praśnaḥ | kāriṇaḥ karmiṇaḥ iti viṣaya-praśnaḥ | sarve iti kiṁ paśvādayo’pi kiṁ vā nṝṇāṁ madhye katicid iti tatra vyavasthā-praśnaḥ ||39||

 —o)0(o—

**|| 6.1.40 ||**

**yamadūtā ūcuḥ—**

**veda-praṇihito dharmo hy adharmas tad-viparyayaḥ |**

**vedo nārāyaṇaḥ sākṣāt svayambhūr iti śuśruma ||**

**madhvaḥ : **śrī-veda-vyāsāya namaḥ |


    vedānāṁ prathamo vaktā harir eva yato vibhuḥ |


    ato viṣṇv-ātmakā vedā ity āhur veda-vādinaḥ || iti śabda-nirṇaye ||40||

**śrīdharaḥ : **vedena praṇihito vihito dharmaḥ, veda-pramāṇaka ity arthaḥ | anena yo veda-pramāṇakaḥ sa dharmo yo dharmaḥ sa veda-pramāṇaka iti svarūpaṁ pramāṇaṁ coktam | yathāha jaiminiḥ codanā-lakṣaṇo’rtho dharmaḥ iti | vyākhyātaṁ ca bhaṭṭaiḥ, dvayam ekena sūtreṇa śruty-arthābhyāṁ nirūpyate iti | apṛṣṭasyāpy adharmasya svarūpaṁ lakṣaṇaṁ ca daṇḍa-sthāna-kathanāyāhuḥ | tad-viparyayo yo veda-niṣiddhaḥ so’dharmaḥ | niṣedhaś ca tasmin pramāṇam ity arthaḥ | vedasya prāmāṇye hetuḥ, vedo nārāyaṇād udbhūtaḥ sa eva sākṣād ity upacāraḥ | svayaṁbhūr iti ca niḥśvāsa-mātreṇa svayam eva bhavatīti | tathā ca śrutiḥ—asya mahato bhūtasya niḥśvasitam etad yad ṛg-vedaḥ[bṛ.ā.u. 2.4.10] iti ||40||

**krama-sandarbhaḥ : **vede praṇihito vihita ity arthaḥ | sākṣād iti svayam evety arthaḥ | ata eva svayambhūḥ ||40||

**viśvanāthaḥ : **vedena praṇihito vihitaḥ | veda-vihitatvaṁ dharmatvam iti dharma-svarūpaṁ tatra veda-vidhir eva pramāṇam iti pramāṇaṁ coktam | daṇḍa-kāraṇa-praśnenādharmasyāpi pṛṣṭatvāt adharmasya svarūpaṁ pramāṇaṁ cāhuḥ | tad-viparyayo yo veda-niṣiddhaḥ so’dharmaḥ | veda-niṣedha eva tasmin pramāṇam ity arthaḥ | svayaṁbhūr iti nārāyaṇasya niḥśvāsa-mātreṇa svayam eva bhavatīti | tathā ca śrutiḥ—asya mahato bhūtasya niḥśvasitam etad yad ṛg-vedaḥ[bṛ.ā.u. 2.4.10] iti ||40||

 —o)0(o—

**|| 6.1.41 ||**

**yena sva-dhāmny amī bhāvā rajaḥ-sattva-tamomayāḥ |**

**guṇa-nāma-kriyā-rūpair vibhāvyante yathā-tatham ||**

**śrīdharaḥ : **ko’sau nārāyaṇaḥ ? tatrāhuḥ | yena sva-dhāmni svarūpe | amī bhāvāḥ prāṇinaḥ | guṇāḥ śāntatvādayaḥ | nāmāni brāhmaṇa ity-ādīni | kriyāś cādhyayanādyāḥ | rūpāṇi varṇāśramādayas tair vibhāvyante vivicyante | yathā-tathaṁ yathā-vat | sa nārāyaṇaḥ ||41||

**krama-sandarbhaḥ : **yeneti | yena parameṇa hetunā ||41||

**viśvanāthaḥ : **ko’sau nārāyaṇaḥ ? tatrāhuḥ | yena sva-dhāmni vaikuṇṭhe sthitvaiva amī bhāvāḥ prāṇinaḥ saṅkalpa-mātreṇaiva guṇāḥ śāntatvādayaḥ | nāmāni brāhmaṇa ity-ādīni | kriyā adhyayanādyāḥ | rūpāṇi varṇāśramādīni tair vibhāvyante vividhatayā sṛjyante yathā-yathaṁ yathāvat ||41||

 —o)0(o—

**|| 6.1.42 ||**

**sūryo’gniḥ khaṁ marud devaḥ somaḥ sandhyāhanī diśaḥ |**

**kaṁ kuḥ svayaṁ dharma iti hy ete daihyasya sākṣiṇaḥ ||**

**śrīdharaḥ : **tathāpy adharmo’nena kṛta iti kuto jñāyate tatrāhuḥ, sūrya iti | ahanī ahaś ca rātriś ca | kam udakam | kuḥ pṛthvī | daihyasya jīvasya | yathāhuḥ, 


    āditya-candrāv anilo’nalaś ca 


    dyaur bhūmir āpo hṛdayaṁ yamaś ca | 


    ahaś ca rātriś ca ubhe ca sandhye 


    dharmaś ca jānāti narasya vṛttam ||iti ||42||

**krama-sandarbhaḥ : **sākṣiṇaḥ | āditā-candrāv ity-ādi mantra-maya-parīkṣādau tad-bhadrābhadra-vyañjakāḥ _||_42||

**viśvanāthaḥ : **ko’pina jānātv iti pāpaṁ pumbhir vivikte kriyate, atra sūryādayo daihyasya jīvasya sākṣiṇo yenaiva vibhāvyanta iti pūrveṇaivānvayaḥ | ahaś ca rātriś ca | kam udakam | kuḥ pṛthvī | yathāhuḥ, 


    āditya-candrāv anilo’nalaś ca 


    dyaur bhūmir āpo hṛdayaṁ yamaś ca | 


    ahaś ca rātriś ca ubhe ca sandhye 


    dharmaś ca jānāti narasya vṛttam ||iti ||42||

 —o)0(o—

**|| 6.1.43 ||**

**etair adharmo vijñātaḥ sthānaṁ daṇḍasya yujyate |**

**sarve karmānurodhena daṇḍam arhanti kāriṇaḥ ||**

**śrīdharaḥ : **sthānam āhuḥ | etair nimitta-bhūtair vijñātaḥ | daṇḍyān āhuḥ—sarva iti ||43||

**krama-sandarbhaḥ : **yujyate—bhavatīty arthaḥ ||43||

**viśvanāthaḥ : **sthānam āhuḥ—etair iti | daṇḍyā āhuḥ—sarva eva prāṇinaḥ ||43||

 —o)0(o—

**|| 6.1.44 ||**

**sambhavanti hi bhadrāṇi viparītāni cānaghāḥ |**

**kāriṇāṁ guṇa-saṅgo’sti dehavān na hy akarma-kṛt ||**

**śrīdharaḥ : **viparītāny abhadrāṇy api karmiṇāṁ saṁbhavanti | yatas teṣāṁ guṇa-saṅgo’sti | yadi kaścid akartā syāt tarhi tasyābhadrāṇi na syuḥ, na tv etad astīty āhuḥ | nahi deha-vān akarma-kṛd astīti | ataḥ sarve karmiṇāḥ karmiṇāṁ ca pāpasyāvaśyaṁ-bhāvitvāt te sarve daṇḍam arhantīty arthaḥ ||44||

**krama-sandarbhaḥ : _na vyākhyātam._**

**viśvanāthaḥ : **sarveṣāṁ daṇḍyatve hetuḥ—sambhavantīti | viparītāny abhadrāṇi pāpāni | yataḥ kāriṇāṁ karmiṇāṁ guṇa-saṅgo’sty eva | guṇāś ca sattvādyāḥ puṇya-pāpa-hetava eva | yāvaj-jīva-mayaṁ dharmiko’dharmiko veti tu bhūmnaiva vyapadeśaḥ | nanu kāriṇām eva guṇa-saṅga ity ucyate yadi kaścid akārī syāt, sa tv adaṇḍya eveti tatrāhuḥ—dehavān iti | deha-dhārī naraḥ | atha ca karma-rahita iti pratyakṣa-viruddham ity arthaḥ ||44||

 —o)0(o—

**|| 6.1.45 ||**

**yena yāvān yathādharmo dharmo veha samīhitaḥ |**

**sa eva tat-phalaṁ bhuṅkte tathā tāvad amutra vai ||**

**śrīdharaḥ : **kathaṁ svid dhriyate daṇḍaḥ ? ity asyottaram—yeneti | dharmo veti dṛṣṭāntaḥ | adharmānusāreṇa daṇḍo dharmānusāreṇa sukha-vad ity arthaḥ ||45||

**krama-sandarbhaḥ : _na vyākhyātam._**

**viśvanāthaḥ : **kathaṁ daṇḍa ity asyottaram āhuḥ—yāvān yat-pramāṇakaḥ, yathā yena prakāreṇa adharmo dharmo vā kṛtaḥ | tat-phalaṁ duḥkhaṁ sukhaṁ vā, tāvat tat-pramāṇakaṁ śāstra-dṛṣṭyaiveti śeṣaḥ ||45||

 —o)0(o—

**|| 6.1.46 ||**

**yatheha deva-pravarās trai-vidhyam upalabhyate |**

**bhūteṣu guṇa-vaicitryāt tathānyatrānumīyate ||**

**śrīdharaḥ : **na kevalaṁ sūryādaya eva dharmādharma-jñāpakāḥ kintv arthāpattir apīty āhuḥ, yatheti | he deva-pravarāḥ, iha janmani śānta-ghora-mūḍhatvena vā sukha-duḥkha-miśratvena vā dhārmikatvādinā vā trai-vidyaṁ bhūteṣu yathopalabhyate tathānyatra janmāntare’numīyate trai-vidhyānyathānupapattyā kalpyate ||46||

**krama-sandarbhaḥ : **anumīyate maryair apīti śeṣaḥ _||_46||

**viśvanāthaḥ : **sattvādi-guṇa-saṅgaḥ pratyakṣam evopalabhyatām ity āhuḥ—iha loke traividhyaṁ puṇya-pāpa-miśra-karmatvena nṛṇāṁ traividhyaṁ yathā tathaivānyatra para-loke’nya-janmani vā sukhitva-miśratva-duḥkhitvena traividhyam anumīyate | śāstra-dṛṣṭyaiveti bhāvaḥ ||46||

 —o)0(o—

**|| 6.1.47 ||**

**vartamāno’nyayoḥ kālo guṇābhijñāpako yathā |**

**evaṁ janmānyayor etad dharmādharma-nidarśanam ||**

**śrīdharaḥ : **vartamāna-janmanā pūrvāpara-janma-dharmādharma-jñānaṁ bhavatīti sa-dṛṣṭāntam āhuḥ | vartamāno vasantādi-kālaḥ | anyayor bhūta-bhaviṣyator vasantayor ye guṇāḥ puṣpa-phalādayas teṣām abhijñāpako yathā | evam etaj janma anyayor bhūta-bhāvi-janmanor dharmādharmau nidarśayatīti tathā ||47||

**krama-sandarbhaḥ : **vartamānaḥ pūrva-sandhyādir vasantādir vā | sa yathā pūrva-bhāge sv-pūrvakālasya rātry-ādeḥ śiśirāder vā guṇāṁśān vyañjayati, uttara-bhāge ca sva-para-kālasya divasāder nidāghāder vā, tathā vartamāna-janmāpi sva-pūrva-janmāder ity arthaḥ ||47||

**viśvanāthaḥ : **vartamāna-janmanaiva pūrvāpara-janma-dharmādharma-jñānaṁ bhavatīti sa-dṛṣṭāntam āhuḥ | vartamāno vasantādi-kālaḥ | anyayor bhūta-bhaviṣyator vasantayor ye guṇāḥ puṣpa-phalādayas teṣām abhijñāpako yathā | evam etaj janmaiva anyayor bhūta-bhāvinor janmanor dharmādharmau nidarśayatīti tathā ||47||

 —o)0(o—

**|| 6.1.48 ||**

**manasaiva pure devaḥ pūrva-rūpaṁ vipaśyati |**

**anumīmāṁsate’pūrvaṁ manasā bhagavān ajaḥ ||**

**śrīdharaḥ : **ayaṁ ca dharmādharma-jñāna-prakāro’nyeṣām, dharma-rājas tu manasaiva sarvaṁ paśyatīty āhuḥ | pure saṁyaminyāṁ sthita eva devo yamo dehe sthito’ntaryāmī vā jīvasya pūrva-rūpaṁ dharmādharmādi-yuktaṁ viśeṣeṇa paśyati | anvanantaram apūrvaṁ rūpaṁ mīmāṁsate | yad yasyānurūpaṁ tad vicārayati, yato’sau bhagavān ajaḥ ||48||

**krama-sandarbhaḥ : **bhagavān aja iti yama-pakṣe, tad-vibhūtitvād bhaktyā tad-abheda-nirdeśaḥ ||48||

**viśvanāthaḥ : **ayaṁ ca dharmādharma-jñāna-prakāras tv anyeṣāṁ prāyikaḥ dharmarājas tu manasaiva niścitam eva sarvaṁ paśyatīty āhuḥ | pure saṁyamanyāṁ sthita eva devo yamaḥ pūrva-rūpaṁ pūrva-janma-svarūpaṁ dharmādharmādi-yuktaṁ paśyati | anv anantaram apūrvaṁ vartamānaṁ bhāvi-rūpaṁ mīmāṁsate | yad yasyānurūpaṁ tad vicārayati, bhagavān sarvajño’jo brahma-tulyaḥ ||48||

 —o)0(o—

**|| 6.1.49 ||**

**yathājñas tamasā yukta upāste vyaktam eva hi |**

**na veda pūrvam aparaṁ naṣṭa-janma-smṛtis tathā ||**

**śrīdharaḥ : **jīvas tv īśvareṇopasthāpitaṁ vartamānaṁ dehaṁ paśyati na tu pūrvam aparaṁ cety āhuḥ—yatheti | ajño’vidyopādhir jīvastu vyaktam eva prācīna-karmābhivyaktaṁ vartamānam eva dehādy-upāste’ham iti manyate, pūrvam aparaṁ vā na veda | atra hetuḥ, naṣṭā janmanāṁ smṛtir yasya | atra dṛṣṭāntaḥ, tamasā nidrayā yukto yathā svapne’pi vyaktam eva dehādy-upāste na tu jāgrad-dehādi pūrva-svapnādi-gataṁ vā tadvad ity arthaḥ ||49||

**krama-sandarbhaḥ : _na vyākhyātam._**

**viśvanāthaḥ : **jīvasya tu pūrvāpara-jñānābhāvāt pāpādau pravṛttir na citram ity āhuḥ—yathā tamasā yuktaḥ paśv-ādir vyaktaṁ vartamāna-deham eva upāste yatheṣṭāhārādyaiḥ sukhayati tathaiva naro’pi, naṣṭājanmanaiva smṛtir yasyeti pūrvāpara-jñānābhāve hetuḥ ||49||

 —o)0(o—

**|| 6.1.50 ||**

**pañcabhiḥ kurute svārthān pañca vedātha pañcabhiḥ |**

**ekas tu ṣoḍaśena trīn svayaṁ saptadaśo’śnute ||**

**śrīdharaḥ : **evaṁ-bhūtasya jīvasya saṁsāraṁ prapañcayanti pañcabhiḥ ślokaiḥ | pañcabhiḥ karmendriyaiḥ svārthānupādān ādīn kurute | pañca śabdādīn veda pañcabhir jñānendriyaiḥ ṣoḍaśena manasā saha saptadaśaḥ ṣoḍaśopādhy-antar-gato’pi svayaṁ tv eka eva | sarvendriya-viṣaya-pratisandhānāt | trīn jñāna-karmendriya-mano-viṣayān prāpnoti |

**krama-sandarbhaḥ : _na vyākhyātam._**

**viśvanāthaḥ : **

 —o)0(o—

**|| 6.1.51 ||**

**tad etat ṣoḍaśa-kalaṁ liṅgaṁ śakti-trayaṁ mahat |**

**dhatte’nusaṁsṛtiṁ puṁsi harṣa-śoka-bhayārtidām ||**

**śrīdharaḥ : **tad etal liṅga-śarīraṁ śakti-trayaṁ guṇa-traya-kāryaṁ mahad anādi puṁsi jīve anv anusaṁsṛtiṁ dhatte |

**krama-sandarbhaḥ : _na vyākhyātam._**

**viśvanāthaḥ : **

 —o)0(o—

**|| 6.1.52 ||**

**dehy ajño ñjita-ṣaḍ-vargo necchan karmāṇi kāryate |**

**kośakāra ivātmānaṁ karmaṇācchādya muhyati ||**

**śrīdharaḥ : **necchann anicchann apy anenaiva karmāṇi kāryate | kośa-kāraḥ kīṭa-viśeṣaḥ | muhyati nirgamopāyaṁ na jānāti |

**krama-sandarbhaḥ : _na vyākhyātam._**

**viśvanāthaḥ : **

 —o)0(o—

**|| 6.1.53 ||**

**na hi kaścit kṣaṇam api jātu tiṣṭhaty akarma-kṛt |**

**kāryate hy avaśaḥ karma guṇaiḥ svābhāvikair balāt ||**

**śrīdharaḥ : **kāryata ity atrānubhavaṁ pramāṇayanti, nahīti | guṇair guṇa-kārya-rāgādibhiḥ | svābhāvikaiḥ pūrva-karma-saṁskārodbhūtaiḥ |

**krama-sandarbhaḥ : _na vyākhyātam._**

**viśvanāthaḥ : **svābhāvikaiḥ pūrva-karma-saṁskārodbhūtaiḥ |

 —o)0(o—

**|| 6.1.54 ||**

**labdhvā nimittam avyaktaṁ vyaktāvyaktaṁ bhavaty uta |**

**yathā-yoni yathā-bījaṁ svabhāvena balīyasā ||**

**śrīdharaḥ : **karma-vaśena ca tad anurūpo deho bhavatīty āhuḥ, labdhveti | avyaktam adṛṣṭaṁ nimittaṁ labdhvā vyaktāvyaktaṁ tad anurūpaṁ sthūlaṁ sūkṣmaṁ ca śarīraṁ bhavati | yathā-yoni mātṛ-sadṛśam | yathā-bījaṁ pitṛ-sadṛśam | sva-bhāvo vāsanā | śukra-śoṇitayor ekatve’pi karma-vāsanayā mātā-pitṛ-sadṛśo deho bhavatīty arthaḥ |

**krama-sandarbhaḥ : **labdhveti | adṛṣṭena nimittena ye yoni-bīje prāpyete, tat-svabhāvānusāreṇa deho bhavatīty arthaḥ ||54||

**viśvanāthaḥ : **evañ ca nimittam adṛṣṭaṁ labdhvā tat-karmānusāreṇa vyaktāvyaktaṁ sthūlaṁ sūkṣmāñ ca śarīraṁ bhavati yathāyoni kvacin mātṛ-sadṛśaṁ yathābījaṁ kvacit pitṛ-sadṛśaṁ kvacid ubhaya-sadṛśaṁ svabhāvena hiṁsratva-saumyatvena ca yuktam ||54||

 —o)0(o—

**|| 6.1.55 ||**

**eṣa prakṛti-saṅgena puruṣasya viparyayaḥ |**

**āsīt sa eva na cirād īśa-saṅgād vilīyate ||**

**śrīdharaḥ : **saṁsāra-cakram upasaṁharanto mukti-prakāram āhuḥ—eṣa iti | īśa-saṅgāt parameśvara-bhajanāt ||55||

**krama-sandarbhaḥ : **eṣa iti | bhayaṁ dvitīyābhiniveśataḥ syāt [bhā.pu. 11.2.37] itivat _||_55||

**viśvanāthaḥ : **eṣa iti | prakṛti-puruṣayoḥ saṅgābhyām eva bandha-mokṣau bhavata ity arthaḥ ||55||

 —o)0(o—

**|| 6.1.56 ||**

**ayaṁ hi śruta-sampannaḥ śīla-vṛtta-guṇālayaḥ |**

**dhṛta-vrato mṛdur dāntaḥ satya-vāṅ mantra-vic chuciḥ ||**

**śrīdharaḥ : **tad evaṁ sāmaṇyate dharmādi-nirṇayam uktvā prastutasyājāmilasyādharmaṁ prapañcayanto daṇḍyatvam āhuḥ—ayaṁ hīti | yāvad adhyāya-samāpti | tatra dvābhyāṁ tat pūrva-vṛttāntānuvādo’nyāyāti-reka-pradarśanārthaḥ | śīlaṁ susvabhāvaḥ, vṛttaṁ sad-ācāraḥ, guṇāḥ kṣamādayas teṣām ālayaḥ ||56||

**krama-sandarbhaḥ : _na vyākhyātam._**

**viśvanāthaḥ : **tad evaṁ dharmādharmādi-svarūpam uktvā prastutasyājāmilasya daṇḍyatva-jñāpanāyādharmaṁ prapañcayati—ayaṁ hīty ādinā tatrāpy atiśayānaucityaṁ jñāpayituṁ dvābhyāṁ dhārmikatvam āhuḥ—śīlaṁ susvabhāvaḥ | vṛttaṁ sadācāraḥ | guṇāḥ kṣamādayaḥ ||56||

 —o)0(o—

**|| 6.1.57 ||**

**gurv-agny-atithi-vṛddhānāṁ śuśrūṣur anahaṅkṛtaḥ |**

**sarva-bhūta-suhṛt sādhur mita-vāg anasūyakaḥ ||**

**śrīdharaḥ : **nirahaṅkṛto nirahaṅkāraḥ ||57||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.1.58 ||**

**ekadāsau vanaṁ yātaḥ pitṛ-sandeśa-kṛd dvijaḥ |**

**ādāya tata āvṛttaḥ phala-puṣpa-samit-kuśān ||**

**śrīdharaḥ : **tata āvṛtto vanāt parāvṛttaḥ ||58||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.1.59 ||**

**dadarśa kāminaṁ kañcic chūdraṁ saha bhujiṣyayā |**

**pītvā ca madhu maireyaṁ madāghūrṇita-netrayā ||**

**śrīdharaḥ : bhujiṣyayā** bhogya-striyā dāsyā **maireyaṁ** madhu paiṣṭīṁ surāṁ **pītvā** | **madenāghūrṇite** bhrānte **netre** yasyāḥ ||59||

**krama-sandarbhaḥ : _na vyākhyātam._**

**viśvanāthaḥ : bhujiṣyayā** dāsyā sambhujyamānayā **maireyaṁ** paiṣṭīṁ madhu madyam ||59||

 —o)0(o—

**|| 6.1.60 ||**

**mattayā viślathan-nīvyā vyapetaṁ nirapatrapam |**

**krīḍantam anugāyantaṁ hasantam anayāntike ||**

**śrīdharaḥ : **viśeṣeṇa ślathantī nīvī yasyās tayā saha | vyapetaṁ svācārād bhraṣṭam |

**krama-sandarbhaḥ : _na vyākhyātam._**

**viśvanāthaḥ : **vyapetaṁ loka-bhaya-rahitam anayā saha ||60||

 —o)0(o—

**|| 6.1.61 ||**

**dṛṣṭvā tāṁ kāma-liptena bāhunā parirambhitām |**

**jagāma hṛc-chaya-vaśaṁ sahasaiva vimohitaḥ ||**

**śrīdharaḥ : **kāmena kāmoddīpakena tad aṅga-rāgeṇa haridrādinā liptena ||61||

**krama-sandarbhaḥ : _na vyākhyātam._**

**viśvanāthaḥ : **kāma-liptena kāmoddīpaka-hāridra-rasa-liptena ||61||

 —o)0(o—

**|| 6.1.62 ||**

**stambhayann ātmanātmānaṁ yāvat sattvaṁ yathā-śrutam |**

**na śaśāka samādhātuṁ mano madana-vepitam ||**

**śrīdharaḥ : **sattvaṁ dhairyam | śrutaṁ jñaṇam | tad balena stambhayann api madanena kampitaṁ manaḥ samādhātuṁ niyamituṁ śakto nābhūt ||62||

**krama-sandarbhaḥ : _na vyākhyātam._**

**viśvanāthaḥ : **ātmānaṁ manaḥ sattvaṁ dhairyaṁ śrutaṁ jñānam ||62||

 —o)0(o—

**|| 6.1.63 ||**

**tan-nimitta-smara-vyāja- graha-grasto vicetanaḥ |**

**tām eva manasā dhyāyan sva-dharmād virarāma ha ||**

**śrīdharaḥ : **tad darśanam eva nimittaṁ yasya smara-vyāja-grahasya tena grastaḥ | vicetano gata-smṛtiḥ ||63||

**krama-sandarbhaḥ : **atra prakaraṇe—ayaṁ hi śruta-sampannaḥ [bhā.pu. 6.1.56] ity-ādau tādṛśa-svadharma-niṣṭhayāpi adhaḥ-pātān na rakṣito’bhūt, kintu bhaktyābhāsenaiva sa rakṣita iti yamadūta-vākya-dvārā śrī-śukadevasyābhiprāyaḥ ||63||_|_

**viśvanāthaḥ : **virarāma heti | tādṛśa-svadharma-niṣṭhayā jñānena ca sa tathā patanād rakṣituṁ śakyo nābhūt, kintu nāmna ābhāsenāpi tādṛśādhaḥ-pātād api rakṣitvā vaikuṇṭhaṁ prasthāpayāmāsa iti prakaraṇārthena dharma-jñāna-bhaktīnāṁ prātisvikaṁ balaṁ darśitam ||63||

 —o)0(o—

**|| 6.1.64 ||**

**tām eva toṣayām āsa pitryeṇārthena yāvatā |**

**grāmyair manoramaiḥ kāmaiḥ prasīdeta yathā tathā ||**

**śrīdharaḥ : **yāvatā samagreṇa ||64||

**krama-sandarbhaḥ : _na vyākhyātam._**

**viśvanāthaḥ : **yāvatā arthena sthitaṁ tāvataiva iti śeṣaḥ | sā yathā prasīdeta, tathā ācaṣṭata iti śeṣaḥ ||64||

 —o)0(o—

**|| 6.1.65 ||**

**viprāṁ sva-bhāryām aprauḍhāṁ kule mahati lambhitām |**

**visasarjācirāt pāpaḥ svairiṇyāpāṅga-viddha-dhīḥ ||**

**śrīdharaḥ : **lambhitāṁ pariṇītām ||65||

**krama-sandarbhaḥ : _na vyākhyātam._**

**viśvanāthaḥ : **lambhitāṁ tasyāḥ pitrā vicāryaiva dattām ity arthaḥ | svairṇyāpāṅgeti sandhir ārṣaḥ ||65||

 —o)0(o—

**|| 6.1.66 ||**

**yatas tataś copaninye nyāyato’nyāyato dhanam |**

**babhārāsyāḥ kuṭumbinyāḥ kuṭumbaṁ manda-dhīr ayam ||**

_na katamenāpi vyākhyātam |_

 —o)0(o—

**|| 6.1.67 ||**

**yad asau śāstram ullaṅghya svaira-cāry ati-garhitaḥ |**

**avartata ciraṁ kālam aghāyur aśucir malāt ||**

**śrīdharaḥ : **agha-rūpam āyur yasya | malam eva tadīyam annādikam attīti malāt ||67||

**krama-sandarbhaḥ : _na vyākhyātam._**

**viśvanāthaḥ : **agha-rūpam aghārthaṁ vā āyur yasya saḥ | malaṁ veśyocchiṣṭam evāttīti saḥ ||67||

 —o)0(o—

**|| 6.1.68 ||**

**tata enaṁ daṇḍa-pāṇeḥ sakāśaṁ kṛta-kilbiṣam |**

**neṣyāmo’kṛta-nirveśaṁ yatra daṇḍena śuddhyati ||**

**śrīdharaḥ : **akṛta-nirveśam akṛta-prāyaścittam | asyaiva ca hitārthe neṣyāma ity āhuḥ, yatreti ||68||

**krama-sandarbhaḥ : _na vyākhyātam._**

**viśvanāthaḥ : **akṛta-prāyaścittaḥ yatra śuddhy-atītyasyopakāra eva pravartamānān asmān kathaṁ vārayatheti bhāvaḥ ||68||

iti sārārtha-darśinyāṁ harṣiṇyāṁ bhakta-cetasām |

ṣaṣṭhasya prathamo’dhyāyaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 


    ajāmilopākhyāne śrī-viṣṇu-yama-puruṣa-saṁvāde 


    prathamo’dhyāyaḥ |

||6.1||

(6.2)


### atha dvitīyo’dhyāyaḥ




**|| 6.2.1 ||**

**śrī-bādarāyaṇir uvāca—**

**evaṁ te bhagavad-dūtā yamadūtābhibhāṣitam |**

**upadhāryātha tān rājan pratyāhur naya-kovidāḥ ||**

**śrīdharaḥ** : 

dvitīye vaiṣṇavair yāmyān nāma-māhātmyam adbhutam |

śrāvayitvā dvijo viṣṇor lokaṁ nīta itīryate ||

naya-kovidā nyāya-nipuṇāḥ ||1||

**caitanya-mata-mañjuṣā : **dvitīye tṛtīye ca adhyāye sva-matam eva sarvam ajāmilopākhyāne, tathāpi kiñcit kiñcid yathā-mati sva-mate darśayāmi ||1||

**krama-sandarbhaḥ** : **_na vyākhyātam._**

**viśvanāthaḥ** : 

dvitīye nāma-māhātmyād yamadūtāḥ parāhatāḥ |

ajāmilasya nirvedo vaikuṇṭhāroha ucyate ||

naya-kovidā nīti-śāstra-jñā yathā vadanti ||1||

 —o)0(o—

**|| 6.2.2 ||**

**śrī-viṣṇudūtā ūcuḥ—**

**aho kaṣṭaṁ dharma-dṛśām adharmaḥ spṛśate sabhām |**

**yatrādaṇḍyeṣv apāpeṣu daṇḍo yair dhriyate vṛthā ||**

**śrīdharaḥ** : dharma-dṛśāṁ sabhām adharmaḥ spṛśati | tad āhuḥ, yatra sabhāyām | yair dharma-dṛgbhiḥ | teṣāṁ tāṁ sabhām ||2||

**krama-sandarbhaḥ** : atha yat tu, ke yūyaṁ [bhā.pu. 6.1.32] ity-ādinā yamadūtaiḥ sva-prabhor dharma-rājatvāl loka-pālakatvaṁ darśitam, tad-abhyupagama-vādena tad ākṣipanti—aho kaṣṭam ity-ādi pañcabhiḥ ||2|| [atra yad yad ācaratīti śrī-bhagavad-uktivat karma-mārge sva-dharmācāra-rata-karma-phala-kāmi-śreṣṭha-jana-vidhir evopadiṣṭaḥ |]

**viśvanāthaḥ** : are jñātāḥ stha jñātāḥ stha | dharma-rājasyaiva kiṅkarāḥ yūyam alaṁ pralāpaiḥ, kintu dharmarājasyaiva dharmarājatā viparīta-lakṣaṇayaiveti jānīma ity āhuḥ—aho ity asmat-karṇa-patham adyāvadhi vārteyaṁ nāpatad iti bhāvaḥ | kaṣṭam ity etāvatā anyāyena lokānāṁ kā gatir bhaviṣyatīti bhāvaḥ | nanu ke kim evam ākṣipyante tatra kiṁ brūmaḥ ? śṛṇuta re śṛṇutety āhuḥ | dharma-dṛśāṁ dharma-darśinām api sabhām adharma eva spṛśati | dharme’py adharmam eva paśyantīti bhāvaḥ | yatra sabhāyām apāpeṣv api janeṣu apāpatvād adaṇḍyeṣu daṇḍo dhriyate ity eṣaivādharma-darśiteti bhāvaḥ ||2||

 —o)0(o—

**|| 6.2.3 || **

**prajānāṁ pitaro ye ca śāstāraḥ sādhavaḥ samāḥ |**

**yadi syāt teṣu vaiṣamyaṁ kaṁ yānti śaraṇaṁ prajāḥ ||**

**śrīdharaḥ** : pitaraḥ pitṛ-vat pālakāḥ śāstāro daṇḍy-anuśikṣakāḥ | vaiṣamyam adaṇḍanam ||3||

**krama-sandarbhaḥ** : _na vyākhyātam._

**viśvanāthaḥ** : śṛṇuta re prajānāṁ pitṛtvaṁ śāstṛtvaṁ sādhutvaṁ sāmyaṁ ca yuṣmat-svāmināṁ yat śrūyate tat khalu kiṁ sampraty anṛtam evābhūd ity āhuḥ—prajānām iti vātsalyāt pitaro dharma-śikṣaṇāt śāstāraḥ hita-kāritvāt sādhavaḥ sarvatra sva-sukha-duḥkha-sāmya-darśanāt samāḥ | teṣu vaiṣamyam iti pitaro’pi prajā-pīḍakāḥ śāstāro’pi sva-kiṅkarān api dharmaṁ na śikṣayanti sādhavo’py ahita-kāriṇaḥ samā api para-duḥkhānabhijñāḥ kaṁ yāntīti prajānāṁ kaṣṭa-darśanam etad asmābhis tu duḥsaham eveti bhāvaḥ ||3||

 —o)0(o—

**|| 6.2.4 || **

**yad yad ācarati śreyān itaras tat tad īhate |**

**sa yat pramāṇaṁ kurute lokas tad anuvartate ||**

**śrīdharaḥ** : etat pravartitam adharmam anyo’pi kariṣyatīti mahat kaṣṭam abhūd ity āhuḥ—yad yad iti | śreyān śreṣṭhaḥ ||4||

**krama-sandarbhaḥ** : _na vyākhyātam._

**viśvanāthaḥ** : tad evam acireṇa dharma-mārga eṣocchanna bhaviṣyatīty āhuḥ—yad yad iti ||4||

 —o)0(o—

**|| 6.2.5-6 || **

**yasyāṅke śira ādhāya lokaḥ svapiti nirvṛtaḥ |**

**svayaṁ dharmam adharmaṁ vā na hi veda yathā paśuḥ ||**

**sa kathaṁ nyarpitātmānaṁ kṛta-maitram acetanam |**

**visrambhaṇīyo bhūtānāṁ saghṛṇo dogdhum arhati ||**

**śrīdharaḥ** : viśvasta-ghātād apīty āhuḥ—yasyeti dvābhyām | nirvṛto niścintaḥ ||5|| viśvāsena nitarām arpita ātmā yena tam | viśrambhaṇīyo viśvasanīyaḥ | saghṛṇaś cet ||6||

**krama-sandarbhaḥ** : _na vyākhyātam._

**viśvanāthaḥ** : kiṁ ca,viśvasta-ghātād adhikaṁ kam adharmaṁ brūma ity āhuḥ—yasyeti dvābhyām | viśvāsena nitarām arpita ātmā yena tam | kathaṁ viśvasitety ata āhuḥ—bhūtānāṁ viśvasanīyaḥ sadayaś ca ||6||

 —o)0(o—

**|| 6.2.7 || **

**ayaṁ hi kṛta-nirveśo janma-koṭy-aṁhasām api |**

**yad vyājahāra vivaśo nāma svasty-ayanaṁ hareḥ ||**

**śrīdharaḥ** : nanv asya pāpino daṇḍe kim artham ākrośaḥ kriyate ? tatrāhuḥ—ayaṁ hīti | **yad** yasmād **vivaśo**’pi **harer nāmavyājahāra** uccāritavān | na kevalaṁ prāyaścitta-mātraṁ harer nāma, api tu **svasty-ayanaṁ** mokṣa-sādhanam api | 


    sakṛd uccaritaṁ yena harir ity akṣara-dvayam | 


    baddhaḥ parikaras tena mokṣāya gamanaṁ prati || iti smṛteḥ ||7||

**sanātanaḥ **: **ayam** ajāmilaḥ **kṛto nirveśaḥ** prāyaścittaṁ yena, **yat** yasmād **vivaśo**’pi **harer nāma vyājahāra** uccāritavān | na kevalaṁ prāyaścitta-mātraṁ harer nāma, api tu **svastyayanaṁ** mokṣa-sādhanam api | yad vā, parama-maṅgalāyanam api ||7|| (ha.bha.vi. 11.331)

**krama-sandarbhaḥ** : vivaśo’pīti, astu tāvad enam eva putram uddiśya pūrva-pūrva-sphuṭoccarita-tan-nāmnā mahimeti bhāvaḥ ||7|| [kṛta-nirveśaḥ kṛta-prāyaścittaḥ, agre 15śa-padyaṁ ca draṣṭavyam |]

**viśvanāthaḥ** : nanu para-sahasra-mahā-pāpākṛta-prāyaścittam ajāmilaṁ śodhayitum eva narakaṁ ninīṣubhir asmābhir asmat-svāmibhir vā kim aparāddhaṁ yad evam ākṣipatha ? iti tatrāhuḥ—**ayaṁ hi** niścitam eva **kṛta-prāyaścitta** eva na kevalam eka-janma-kṛta-pāpānām api tu **janma-koṭīti** | **yad** yasmād **vivaśo’pi harer nāma vyājahāra** | 


    nāmno hi yāvatī śaktiḥ pāpa-nirharaṇe hareḥ |


    tāvat kartuṁ na śaknoti pātakaṁ pātakī naraḥ || iti |


    avaśenāpi yan-nāmni kīrtite sarva-pātakaiḥ |


    pumān vimucyate sadyaḥ siṁha-trastair mṛgair iva || iti smṛteḥ |

na kevalaṁ prāyaścitta-mātraṁ harer nāma, api tu **svastyayanaṁ** mokṣa-sādhanam api—


    sakṛd uccāritaṁ yena harir ity akṣara-dvayam |


    baddha-parikaras tena mokṣāya gamanaṁ prati || iti smṛteḥ ||7||

 —o)0(o—

**|| 6.2.8 || **

**etenaiva hy aghono’sya kṛtaṁ syād agha-niṣkṛtam |**

**yadā nārāyaṇāyeti jagāda catur-akṣaram ||**

**śrīdharaḥ** : nanu karma-sādguṇya-karaṁ harer nāmeti yuktam—


    yasya smṛtyā ca nāmoktyā tapo-yajña-kriyādiṣu | 


    nyūnaṁ sampūrṇatāṁ yāti sadyo vande tam acyutam || ity-ādi-vacanāt,

svātantryeṇa tv agha-nivartakaṁ harer nāma kathaṁ syāt ? tatrāhuḥ—etenaiveti | **aghonaḥ** aghavataḥ, maghavac-chabdavad rūpam | **yad ā** iti cchedāh | **ā** īṣad ābhāsa-mātraṁ **catur-akṣaraṁ** yan nāma **jagāda**, etenaiva kevalena | catur-akṣaram ity anenādhikyaṁ ca darśitam | kathaṁ jagāda ? **nārāyaṇaaya** āgaccha ity evaṁ vikrośa-rūpeṇa putrāhvānena | 

ayaṁ bhāvaḥ—karmāṅgatve’pi hari-nāmnaḥ svādiratvādivat saṁyoga-pṛthaktvena sarva-prāyaścittārthatvaṁ yuktam eva | tathā hi—


    avaśenāpi yan-nāmni kīrtite sarva-pātakaiḥ | 


    pumān vimucyate sadyaḥ siṁha-trastair mṛgair iva || 

ity-ādibhiḥ purāṇe tāvat sahasraśo nāmnaḥ svātantryam avagamyate | na caite’rtha-vādā iti śaṅkanīyam, vidhi-śeṣatvābhāvāt | na ca vidhy-aśravaṇād anya-śeṣatā kalpanīyā | yadā “āgneyo’ṣṭā-kapālo bhavati” ity-ādivad aprāptārthatvena vidhi-kalpanopapatteḥ | mantreṣu ca 

martā amartyasya te bhūri nāma manāmahe | viprāso jāta-vedasaḥ, āsya jānanto nāma cid vivaktan ity-ādiṣu nāmnas tapo-dānādi-sarva-dharmādhikyam avagamyate | upapāditaṁ ca mantrārtha-vādānām api svārthe prāmāṇyaṁ devatādhikaraṇe | tasmāc chrī-nārāyaṇa-nāmābhāsa-mātreṇaiva sarvāgha-niṣkṛtaṁ kṛtaṁ syād iti ||8||

**krama-sandarbhaḥ** : nanu tarhi tan-nāma-karaṇe prathama-tan-nāmnaiva janma-koṭy-aṁhasāṁ nāśo’bhūt | tad-anantaraṁ muhuḥ kṛta-pāpasyāsya tat-samāptir anenaivābhūd iti vaktuṁ yujyata ity āśaṅkya pūrva-vākyābhiprāyaṁ svayam evāha—etenaiveti | yadi pūrvaṁ tan noccāritavān, tathāpy etenaiva niṣkṛtaṁ kṛtaṁ syād iti hi tatrārtha ity artha ity anyāṅgatvaṁ sutarāṁ parihṛtam ||8||

**viśvanāthaḥ** : nanu harer nāmeti buddhyā prāyaścittatvena nāma na gṛhītaṁ, kintv asmad-darśanottha-bhayena sva-putrāhvānam eva kṛtam iti cet, na jānītha re tattvaṁ, bahirmukha na jānītha ? ity āhuḥ—**etenaiva hi** niścitam eva **aghonaḥ** aghavataḥ | maghavac-chabdavad rūpam | putrāhvānenaiva agha-niṣkṛtānusandhānābhāve’pīty arthaḥ | yadetīdānīntanena putrāhvānena agha-niṣkṛtaṁ syād iti kiyad etat, kintu yadā pūrvaṁ nāma-karaṇādi-samaye’pi—he **nārāyaṇa, āya**, sva-mātur aṅkāt mamāṅkam āgacchety apabhraṁśa-bhāṣayāpi **jagāda**, tadaiva **agha-niṣkṛtaṁ** kṛtam abhūd ity arthaḥ | **caturakṣaram** iti nārāyaṇa-nāmna eka-dvy-akṣareṇāpi sarva-pātaka-nāśo bhaved iti bhāvaḥ ||8||

 —o)0(o—

**|| 6.2.9-10 || **

**stenaḥ surāpo mitra-dhrug brahma-hā guru-talpa-gaḥ |**

**strī-rāja-pitṛ-go-hantā ye ca pātakino’pare ||**

**sarveṣām apy aghavatām idam eva suniṣkṛtam |**

**nāma-vyāharaṇaṁ viṣṇor yatas tad-viṣayā matiḥ ||**

**śrīdharaḥ** : nanu kāma-kṛtānāṁ bahūnāṁ mahā-pātakānāṁ sahasraśa āvartitānāṁ dvādaśābda-koṭibhir apy anivartyānāṁ katham idam ekam eva prāyaścittaṁ syāt ? tatrāhuḥ—stena iti dvābhyām ||9|| suniṣkṛtaṁ śreṣṭhaṁ prāyaścittam eva | tatra hetuḥ—yato nāma-vyāharaṇāt | tad-viṣayā nāmoccāraka-puruṣa-viṣayā madīyo’yaṁ mayā sarvato rakṣaṇīya iti viṣṇor matir bhavati ||10||

**sanātanaḥ **: nanu kāma-kṛtānāṁ bahūnāṁ mahā-pātakānāṁ sahasraśa āvartitānāṁ dvādaśābdādi-koṭibhir apy anirvartyānāṁ katham idam ekam eva prāyaścittaṁ syāt ? tatrāhuḥ śrī-viṣṇu-pārṣadāḥ—stena iti dvābhyām | suniṣkṛtaṁ śreṣṭhaṁ prāyaścittam idam eva | tatra hetuḥ—yato nāma-vyāharaṇāt nāmoccāra-puruṣa-viṣayā “madīyo’yaṁ mayā sarvato rakṣaṇīyo nitarām anugrāhyaḥ iti viṣṇor matir bhavati ||332-333|| (ha.bha.vi. 11.332-333)

**krama-sandarbhaḥ** : yata iti | tasya viṣṇor anubhavo’pi yato bhavtīty artho vā | ataḥ svābhāvika-tadīya-svarūpa-bhūtatvāt | parama-bhāgavatānāṁ tad-eka-deśa-śravaṇam api prīti-karam | tad evaṁ sati pāpa-kṣaya-mātra-lakṣaṇaṁ kiyad iti bhāvaḥ ||10||

**viśvanāthaḥ** : nanu bhavatu nāma pātakānāṁ nāśaḥ, kintu kāma-kṛtānāṁ bahūnāṁ mahā-pātakānāṁ sahasraśa āvartitānāṁ dvādaśābda-koṭibhir apy anivartyānāṁ katham ekenaiva nāmābhāsena prāyaścittaṁ syāt ? ity ata āhuḥ—stena iti | svarṇa-steyī idam eva suniṣkṛtaṁ pāpa-nirmūlīkaraṇāt śreṣṭhaṁ prāyaścittam | na tu dvādaśābdādikam | pāpa-nāśakatve’pi pāpa-nirmūlanāsāmarthyāt | nāpy etan-mātra-phalakaṁ, yato nāma-vyāharaṇāt tad-viṣayā nāmoccāraka-puruṣa-viṣayā madīyo’yaṁ mayā sarvathā rakṣaṇīya iti viṣṇor matir bhavatīti svāmi-caraṇāḥ |

sva-nāma śrutviva tad-uccārakam ajāmilaṁ smṛtvaiva tam ānetum asmān ādiṣṭavān iti kim uta sevyatvena viṣṇu-viṣayā matis tasya puruṣasya syād iti bhāvaḥ | ato yama-dūtān sākṣād darśayitum evājamilasya tadānīntanaṁ nāma-vyāharaṇaṁ sarva-pāpa-prāyaścittatvena viṣṇu-dūtā ūcuḥ | vastutas tu putra-nāma-karaṇa-samayam ārabhyaiva putrāhvānādiṣu bahuśo vyāhṛtānāṁ nāmnāṁ madhye yat prathamaṁ tad eva sarva-pāpa-praśamakam abhūd anyāni tu bhakti-sādhakānīti vyākhyeyam | yad vyājahāreti parokṣa-nirdeśāt prathamaṁ nāmoddiśyaivoktam | vivaśa iti putra-sneha-vivaśa iti vyākhyeyam | na ca punaḥ punar nāma vyāharaṇānantaram apipunaḥ punar utpannānāṁ veśyābhigama-surāpānādīnāṁ sarveṣāṁ pāpānāṁ praśamanārtham antima-samayottham eva nāma-vyāharaṇam apekṣitaṁ yad-anantaraṁ punaḥ pāpānutpattir iti vācyaṁ—vaikuṇṭha-nāma-grahaṇam aśeṣāgha-haraṁ viduḥ [bhā.pu. 6.2.14] ity atrāśeṣa-padopādānāt |

vartamānaṁ tu yat pāpaṁ yad bhūtaṁ yad bhaviṣyati |

	tat sarvaṁ nirdahaty āśu govindānala-kīrtanāt || [ha.bha.vi. 11.339] iti |


    yan-nāma sakṛc chravaṇāt

pukkaśo’pi vimucyate saṁsārāt || [bhā.pu. 6.16.44]


    citraṁ vidūra-vigataḥ sakṛd ādadīta

yan-nāmadheyam adhunā sa jahāti bandhaṁ [bhā.pu. 5.1.34]

ity-ādiṣu saṁsāra-bandhādi-prayogāc ca | tatra tatra samaya-viśeṣa-niyamānabhidhānāc ca prathama-nāma-grahaṇenaiva sarva-pāpānāṁ tad-vāsanāyās tan-mūla-bhūtāvidyāyā api nāśāvagateḥ punaḥ pāpa-prarohāsambhavāt |

nanu tarhi prathama-nāma-grahaṇānantaram evājamilena nirvidya tataḥ kathaṁ nāpasṛtaṁ, pāpa-prarohābhāve’pi tasyām eva dāsyām āsajya tat tad eva pāpaṁ tāvat-kāla-paryantaṁ pratyuta kṛtam | ucyate—saṁskāra-vaśāt jīvan-muktānāṁ karmeva tasyāpi tāvat-kāla-paryantaṁ tat tad eva pāpaṁ punaḥ punar utpādyamānam apy utkhāta-daṁṣṭroraga-daṁśavan na phala-janakam |

kiṁ vā, matāntarotkhātābhāvārthaṁ bhagavataiva pāpa-bījābhāve’pi punaḥ pāpe prvartanaṁ bhaved ity eva vyākhyeyam anyathā stuty-artha-vāde kalpanāntare vā vyākhyāyamāne tathārtha-vādo hari-nāmni kalpanam iti pādmokta-nāmāparādha-prasaktau, nāmno’pi sarva-suhṛdo hy aparādhāt pataty adhaḥ iti, 


    artha-vādaṁ harer nāmni sambhāvayati yo naraḥ |


    sa pāpiṣṭho manuṣyāṇāṁ niraye patanti sphuṭam || iti |


    yan-nāma-kīrtana-phalaṁ vividhaṁ niśamya


    na śraddadhāti manute yad utārtha-vādam |


    yo mānuṣas tam iha duḥkha-caye kṣipāmi


    saṁsāra-ghora-vividhārti-nipīḍitāṅgam ||


    śruti-smṛti-purāṇeṣu nāma-māhātmya-vāciṣu |


    ye’rtha-vāda iti brūyur na teṣāṁ niraya-kṣayaḥ || [ha.bha.vi. 11.514-6]

iti pādma-kātyāyana-saṁhitādi-paraḥ-sahasra-vacanād adhaḥ-pāta eva syāt | ata eva śrī-viṣṇurātena—


    kvacin nivartate’bhadrāt kvacic carati tat punaḥ |


    prāyaścittam atho’pārthaṁ manye kuñjara-śaucavat || [bhā.pu. 6.1.10] iti |

punaḥ pāpa-pravṛtti-darśane prāyaścittam ākṣipatāpi bhakti-prasaṅge bhaktānām api kasya kasyacit punaḥ punaḥ pāpa-pravṛtti-darśane’pi naivākṣepaḥ kṛtaḥ | api ca, yathā nāmabhāsa-balenājāmilo durācāro’pi vaikuṇṭhaṁ prāpitas tathaiva smārtādayaḥ sadācārāḥ śāstrajñā api bahuśo nāma-grāhiṇo’py artha-vāda-kalpanādi-nāmāparādha-balena ghora-saṁsāram eva prāpyanta ity ato nāma-māhātmya-dṛṣṭyā sarva-mukti-prasaṅgo’pi nāśaṅkyaḥ | tad evaṁ bhagavan-nāma sakṛt pravṛttam api sadya eva samūlaṁ pāpaṁ saṁharad api « phalann api vṛkṣaḥ kāla eva phalati » iti nyāyena prāyaḥ kiñcid vilambata eva svīya-phala-liṅgaṁ loke darśayitvā bahirmukha-śāstra-matocchedābhāvārthaṁ kvacin na darśayitvā ca sva-vyāhartṛ-janān svāparādha-rahitāṇ bhagavad-dhāma nayatīti siddhānto veditaḥ |

nanv artha-vādādi-nāmāparādhavatāṁ nāmāparādha-hetuko’dhaḥ-pāto bhavatu nāma, tatra na vivadāmahe | nāma-grahaṇa-hetukaḥ sarva-pāpa-kṣayo bhavati na vā ? ādye karmi-jñāni-yogi-bhaktānāṁ tad-bhinnānām api nṛṇāṁ madhye pāradārika-para-hiṁsādi-gamyeṣu narakeṣu kenāpi na gantavyam | dvitīye karmi-prabhṛtibhir iva bhaktair api pāpa-bhogārthaṁ narakeṣu gantavyam eva |

tatrocyate—yathā mahājanaḥ svāśritānām āśrayaṇa-tāratamyeṇa pālana-tāratamyaṁ kurvann api tān eva pālayati, yadi te tad-aparādhinaḥ syur iti tasyāprasāda eva svāśritā-pālane kāraṇaṁ, na tu pālanāsāmarthyaṁ kalpanīyam | teṣām evāparādha-kṣaya-tāratamyeṇa teṣu tasya prasāda-tāratamyaṁ ca | sarvāparādha-kṣaye prasāda eva | evam eva nāmopalakṣitāṁ bhakti-devīṁ ye guṇī-bhāvenāśrayante karmādi-phala-siddhy-atrthaṁ, teṣu guṇībhūtāyā bhakter vartamānatve’pi « prādhānyena vyapadeśā bhavanti » iti nyāyena te karmi-jñāny-ādi-śabdenābhidhīyante | 

na tu vaiṣṇava-śabdena te ca svarūpata evaika-nāmāparādhavantaḥ | yad uktaṁ—


    dharma-vrata-tyāga-hutādi-sarva-


    śubha-kriyā-sāmyam api pramādaḥ

iti nāmno dharmādibhiḥ sāmyam apy aparādhaḥ, kim uta dharmādy-aṅgatvena guṇībhūtatvam ity arthaḥ |tad api tādṛśa-svāśrayaṇa-guṇa-leśa-grahaṇenaivaiṣāṁ karma-yogādayo mā viphalā bhavantv iti svīya-dākṣiṇyena svāpakarṣaṁ svīkṛtyāpi bhakti-devī teṣāṁ karmādy-aṅga-bhūtaiva karmādi-phalaṁ niṣpratyūham utpādayati yathā tathaiva teṣāṁ pāpam api prāyaścittāṅga-bhūtaiva nāśayati | nānyathety atas tair evākṛta-prāyaścittais tat-tat-pāpa-phala-bhogārthaṁ teṣu teṣu narakeṣu gantavyam eva na tu vaiṣṇavaiḥ | yadi ca te punar anyān artha-vāda-sādhu-nindādīn nāmāparādhān kurvāṇā eva dharmādikam anutiṣṭhanti, tadā dharmādy-aṅga-bhūtāpi na tat-tat-phalam utpādayati | 


    ke te’parādhā viprendra nāmno bhagavataḥ kṛtāḥ |


    vinighnanti nṛṇāṁ kṛtyaṁ prākṛtaṁ hy ānayanti ca || ity-ādi-vacanebhyaḥ |

kiṁ ca, teṣām api tat-tad-aparādhebhyo nivṛttya tad-upaśamaka-nāma-kīrtanādi-parāṇāṁ nāmāparādha-kṣaya-tāratamyena karma-phala-prāpti-tāratamyam | sādhu-saṅga-vaśāt sarva-nāmāparādha-kṣaye tu bhakti-devī-samyak-prasādena nāma-phala-prāptir eva nirvivādā | 

nanv ajāmilasyāpi—ayaṁ hi śruta-sampanna [bhā.pu. 6.1.56] ity-ādi yamadūta-vākyaiḥ prāktanaṁ karmitvam avagamyate | satyaṁ, madirā-pānād brāhmaṇyam apy asya naṣṭam eva | kim uta karmitvam | yad ucyate—


    evaṁ sa viplāvita-sarva-dharmā


    dāsyāḥ patiḥ patito garhya-karmaṇā | [bhā.pu. 6.2.45] iti |

karmāpagama-kṣaṇe eva bhakter guṇī-bhāvo’py apagataḥ | punaś ca sva-putrāhvānādau nārāyaṇa-nāmoccāraṇa-nibandhanā kevalānanyaiva bhaktir asyābhūd iti | 

nanu karma-jñānādy-aṅgatve bhaktiṁ kurvīteti yadi vidhi-vākyam evāsti tarhi kutas teṣāṁ nāmāparādhaḥ ? ucyate—bhaktyaiva sarve’pi dharmāḥ samyag eva siddhyanti, bhakti-leśenāpi mahā-pātakāny api naśyantīty ādi paraḥ-śata-śāstra-vākyeṣv apy aviśvasatāṁ karma-jñānayor eva śraddālūnāṁ bhakti-bahirmukhānām aśuddha-kuṭila-cittānām apy anenaiva prakāreṇa bhaktir bhavatv iti dayāmayam eva veda-śāstraṁ dharma-jñānādy-aṅgatvena bhaktiṁ vidhatta ity ato na śāstra-vākyam upālambhanīyam iti | tataś ca vaidha-paśu-hiṁsā-kṛto vidhi-balāt svarga-prāptāv api yathā tad-dhiṁsā-doṣānapagamas tathaiva bhakti-guṇī-bhāva-karaṇa-rūpāparādhavato vidhi-balāt karma-phala-prāptāv api tad-aparādhān apagama eva jñeya iti |

atha ye nāmāparādhino vaiṣṇavyā dīkṣayā vaiṣṇavam eva guruṁ kṛtvā bhakti-devīṁ kaivalyena prādhānyena vāśrayamāṇāḥ nāma-kīrtanādibhir bhagavantaṁ bhajante, teṣām api vaiṣṇava-śabdenābhidhīyamānānāṁ bhakti-tāratamyenaivāparādha-kṣaya-tāratamyaṁ bhakter mukhya-phalodaya-tāratamyaṁ ca bhakti-devyāḥ prasāda-tāratamyenaiva | yad uktaṁ bhagavataiva—


    yathā yathātmā parimṛjyate’sau


    mat-puṇya-gāthā-śravaṇābhidhānaiḥ |


    tathā tathā paśyati vastu sūkṣmaṁ


    cakṣur yathaivāñjana-samprayuktam || [bhā.pu. 11.14.26] iti |

bhaktiḥ pareśānubhavo viraktiḥ [bhā.pu. 11.2.42] ity-ādi ca | 


    śṛṇvatāṁ svakathāḥ kṛṣṇaḥ puṇya śravaṇa kīrtanaḥ |


    hṛdyantaḥ stho hyabhadrāṇi vidhunoti suhṛt satām || [bhā.pu. 1.2.17]

ity-ādi-vacana-vyajyamānaś caturdaśa-bhūmikārohaś[^3] ca krameṇaiva teṣāṁ jñeyaḥ | etad artham eva tatra tatra śraddhā-vṛtty-ādi-vidhānam | atrāpi prakaraṇe guṇānuvādaḥ khalu sattva-bhāvanaḥ [bhā.pu. 6.2.13] iti | atas teṣāṁ kṣīṇa-sarvāparādhatve saty eva bhagavantaṁ prāptānāṁ na punarbhavaḥ | niraparādhānāṁ tu bhagavat-prāptau nāsti vilambas teṣāṁ hi bhagavan-nāma-grahaṇaṁ vaikuṇṭhārohaṇaṁ ceti dve eva bhūmike, yathā ajāmilādīnām | yad uktaṁ—


    na vāsudeva-bhaktānām aśubhaṁ vidyate kvacit |


    janma-mṛtyu-jarā-vyādhi-bhayaṁ vāpy upajāyate || iti |


    sva-dharma-niṣṭhaḥ śata-janmabhiḥ pumān


    viriñcatām eti tataḥ paraṁ hi mām |


    avyākṛtaṁ bhāgavato’tha vaiṣṇavaṁ


    padaṁ yathāhaṁ vibudhāḥ kalātyaye || [bhā.pu. 4.24.29] iti |

niraparādhānām api keṣāṁcit prema-viśeṣa-siṣādayiṣūṇāṁ bhagavat-prāptau kiñcid vilambo’pi | yathaivādi-bharatasya janma-trayam abhūt | kiṁ ca, sāparādhānāṁ madhye yadi kecid bhajanābhyāsābhāvād akṣīṇa-prācīna-pāpāḥ kriyamāṇa-pāpa-nāmāparādhāś ca syus, tad api tair deha-tyāgānantaraṁ narakeṣu na gantavyam | 


    sva-puruṣam api vīkṣya pāśa-hastaṁ 


    vadati yamaḥ kila tasya karṇa-mūle |


    parihara bhagavat-kathāsu mattān 


    prabhur aham anya-nṛṇāṁ na vaiṣṇavānām || [bhāgavata-māhātmyaṁ 6.99] iti |

naiṣāṁ vayo na ca vayaṁ prabhavāma daṇḍa ity api yama-vacanebhyaḥ | 


    prāhāsmān yamunā-bhrātā sādaraṁ hi punaḥ punaḥ |


    bhavadbhir vaiṣṇavās tyājyā viṣṇuṁ ced bhajate naraḥ ||

iti pādma-māgha-māhātmīya-deva-dūta-vacanāc ca | kiṁ ca—nahy aṅgopakrame dhvaṁso mad-dharmasyoddhavāṇv apīti bhagavad-vākyād yat kiñcid bhakty-aṅkurasyāpy anaśvara-svabhāvāt pāpādibhir duratikramatvād amoghatvāc cāvaśyam eva janiṣyamāṇa-patra-puṣpādy-artham eva yeṣāṁ janma bhaven na tu naśyad-avastha-pāpa-puṇya-nibandhanam | yad uktaṁ—na karma-bandhanaṁ janma vaiṣṇavānāṁ ca vidyate iti | ato janmāntare teṣāṁ prācīna-bhakti-saṁskārotthair nāma-kīrtanādyaiḥ pāpāparādha-kṣayānte bhakti-devyāḥ prasādena bhagavat-prāptiḥ | yad uktaṁ—


    na vai jano jātu kathañcanāvrajen


    mukunda-sevy anyavad aṅga saṁsṛtim |


    smaran mukundāṅghry-upagūhanaṁ punar


    vihātum icchen na rasa-graho janaḥ || [bhā.pu. 1.5.19] iti |

atrānyavad iti karmi-janādivat saṁsṛtiṁ puṇya-pāpa-phala-bhoga-mayīṁ nāpnoti kintu bhagavad-dattāṁ sukha-duḥkha-mayīṁ saṁsṛtiṁ prāpnotīty arthaḥ | yad uktaṁ śrutyā—tvad-avagamī na vetti bhavad-uttha-śubhāśubhayor guṇa-viguṇānvayān [bhā.pu. 10.87.40] iti | teṣāṁ yāvan-nāmāparādha-kṣayābhāvas tāvad anaṣṭāni pāpāni bhukta-phalāny eva tiṣṭhanti bhakti-vṛddhyā tad-anabhyāsena nāmāparādha-kṣaye sati sadya evaṁ samūla-pāpa-kṣayāt bhagavantaṁ prāpnotīty ato bhakti-vṛddhy-artham eka-dvi-tri-janmāni vaiṣṇavā api prāpnuvanti | teṣāṁ dṛśyamānāni vaiṣayika-sukhāni bhakti-dharmotthāni | yad uktaṁ—


    dharmasya hy āpavargyasya nārtho’rthāyopakalpate |


    nārthasya dharmaikāntasya kāmo lābhāya hi smṛtaḥ || 


    kāmasya nendriya-prītir lābho jīveta yāvatā |


    jīvasya tattva-jijñāsā nārtho yaś ceha karmabhiḥ || [bhā.pu. 1.2.9-10] iti |

duḥkhāni tu kānicit sva-bhakta-bhakti-vardhana-catureṇa bhagavatā laṅghana-kaṭukauṣadha-pāyanādibhiḥ kṣudhā-vṛddhi-pratipādakena bhiṣajeva dattāni | yasyāham anugṛhṇāmi hariṣye tad-dhanaṁ śanaiḥ [bhā.pu. 10.88.8] iti tad-ukteḥ | 

kāni tu prabala-nāmāparādha-phalāni yato daśasu nāmāparādheṣu madhye arthavādārthāntara-kalpana-śubha-karma-sāmyam iti trayaṁ sākṣād vaiṣṇavatāyā eva vyāghātakāḥ | tebhyo’nyeṣu tu madhye dvāv atiprabalau mahad-aparādha-nāma-bala-hetuka-pāpa-pravṛttī—yataḥ khyātiṁ yātaṁ katham u sahate tad-vigarhām iti | 


    nāmno balād yasya hi pāpa-buddhir


    na vidyate tasya yamair hi śuddhiḥ || 

iti viśeṣa-vibhīṣikokter atas tau samucita-duḥkha-bhoga-sahita-santata-nāma-kīrtanenaivopaśāmyatau nānyathā | 

anye nāmāparādhās tu santata-nāma-kīrtanādibhir eva śāmyantīti | ye ca nāmāparādhinaḥ karma-jñānādi-rahitāḥ śravaṇa-kīrtanādi-bhaktimantaḥ kintv anāśrita-guru-caraṇatvād adīkṣitās te’pi vaiṣṇava-śabdenaivlabhidhīyante | tathā hi vaiṣṇava iti sāsya devatā iti sūtre nānā-bhaktir iti sūtre nānā ca siddhyaty ato ye dīkṣayā devatīkṛta-viṣṇavo, ye ca bhajanena bhajanīīkṛta-viṣṇavas te ubhe api vyapadeśāntara-rāhityād vaiṣṇavā eveti teṣām api na syān naraka-pātādi pūrvavad iti kecid āhuḥ | naitat susaṅgataṁ—yato nṛ-deham ādyam ity-ādau guru-karṇadhāraṁ [bhā.pu. 10.20.17] ity-ukter guruṁ vinā na bhagavantaṁ sukhena prāpnuvanti, atas teṣāṁ bhajana-prabhāvenaiva janmāntare prāpta-guru-caraṇāśrayaṇānām eva satāṁ bhaktyā bhagavat-prāptir nānyathety ācakṣate | 

atha cānāśrita-guror apy ajāmilasya sukhenaiva bhagavat-prāptir dṛśyata eva tasmād iyam atra vyavasthā—ye go-gardabhādaya iva viṣayeṣv evendriyāṇi sadā cārayanti, ko bhagavān, kā bhaktiḥ, ko gurur iti svapne’pi na jānanti, teṣām eva nāmābhāsādi-rītyā gṛhīta-hari-nāmnām ajāmilādīnām iva niraparādhānāṁ guruṁ vināpi bhavaty evoddhāraḥ | harir bhajanīya eva bhajanaṁ tat-prāpakam eva | tad-upadeṣṭā gurur eva | gurūpadiṣṭā bhaktā eva pūrve hariṁ prāpur iti viveka-viśeṣavattve'pi—


    no dīkṣāṁ na ca sat-kriyāṁ na ca puraścaryāṁ manāg īkṣate


    mantro'yaṁ rasanā-spṛg eva phalati śrī-kṛṣṇanāmātmakaḥ || [padyā. 29]

iti pramāṇa-dṛṣṭyā ajāmilādi-dṛṣṭāntena ca kiṁ me guru-karaṇa-śrameṇa nāma-kīrtanādibhir eva me bhagavat-prāptir bhāvinīti manyamānas tu gurv-avajña lakṣaṇa-mahāparādhād eva bhagavantaṁ na prāpnoti, kintu tasminn eva janmani janmāntare vā tad-aparādha-kṣaye sati śrī-guru-caraṇāśrita eva prāpnotīti |

devatāntara-bhaktānāṁ pāpāparādhayoḥ karmiṇām iva vyavasthety eke | bhakti-devyā āśrayaṇa-sāmānya-bhāvāt tato’pi te nyūna-kakṣāyāṁ niviṣṭā ity apare | yad uktaṁ—


    ye’py anya-devatā-bhaktā yajante śraddhayānvitāḥ |


    te’pi mām eva kaunteya yajanty avidhi-pūrvakam ||


    ahaṁ hi sarva-yajñānāṁ bhoktā ca prabhur eva ca |


    na tu mām abhijānanti tattvenātaś cyavanti te ||


    yānti deva-vratā devān pitṝn yānti pitṛ-vratāḥ |


    bhūtāni yānti bhūtejyā yānti mad-yājino’pi mām || [gītā 9.23-25] iti |

ye tu kevalam aprādhina eva teṣāṁ naivoddhāraḥ | yad uktaṁ—


    tān ahaṁ dviṣataḥ krūrān saṁsāreṣu narādhamān |


    kṣipāmy ajasram aśubhān āsurīṣv eva yoniṣu ||


    āsurīṁ yonim āpannā mūḍhā janmani janmani |


    mām aprāpyaiva kaunteya tato yānty adhamāṁ gatim || [gītā 16.19-20] iti |

ye tu teṣām api madhye kaṁsādayas teṣām | 


    kāmād dveṣād bhayāt snehād yathā bhaktyeśvare manaḥ |


    āveśya tad-aghaṁ hitvā bahavas tad-gatiṁ gatāḥ || [bhā.pu. 7.1.29]

ity-ādi-vacana-balāt bhagavad-āveśenaiva nāmāparādha-kṣayān muktir iti kecit | nāmāny eva haranty agham ity upalakṣaṇaṁ dhyānādīnām apy ato dhyāna-paunaḥpunyam evāveśa ity anye | kṛṣṇāvatāratve tad-anaikāntikaṁ yataḥ kecid āveśa-rahitā api naraka-bāṇādi-kauravādi-sainya-gatās tad-dhasta-maraṇa-prabhāvāt kecid darśana-mātrasyāpi prabhāvāt taṁ prāpur iti pūrvatraivoktam ity apare ||9-10||

—o)0(o—

**|| 6.2.11 || **

**na niṣkṛtair uditair brahma-vādibhis**

**tathā viśuddhyaty aghavān vratādibhiḥ |**

**yathā harer nāma-padair udāhṛtais**

**tad uttamaśloka-guṇopalambhakam ||**

**śrīdharaḥ** : śreṣṭhatvam evopapādayanti, neti dvābhyām | brahma-vādibhir manv-ādibhir uktair vratādibhir niṣkṛtais tathā na śudhyati | udāhṛtair uccāritair yathā nāma-padair ity anena namāmīty-ādi-kriyā-yogo’pi nāpekṣita iti darśitam | kiṁ ca, tan-nāma-padoccāraṇam uttama-ślokasya guṇānāṁ copalambhakaṁ jñāpakaṁ bhavati, na tu kṛcchra-cāndrāyaṇādi-vat pāpa-nivṛtti-mātropakṣīṇam ity arthaḥ ||11||

**sanātanaḥ **: śreṣṭhatvam evopapādayanti—neti | brahma-vādibhir manv-ādibhir uktair vratādibhir niṣkṛtais tathā na śudhyati | udāhṛtair uccāritair yathā nāma-padair ity anena namāmīty-ādi-kriyā-yogo’pi nāpekṣita iti darśitam | kiṁ ca, tan-nāma-padoccāraṇam uttama-śloka-guṇānām upalambhakaṁ jñāpakaṁ bhavati, na tu kṛcchra-cāndrāyaṇādivat pāpa-nivṛtti-mātropakṣīṇam ity arthaḥ ||11|| (ha.bha.vi. 11.334)

**krama-sandarbhaḥ** : brahma-vādibhir iti | brahmātra karma-kāṇḍa-mātraṁ—muhyanty āmnāya-vādinaḥ [bhā.pu. 11.5.5] itivat | nāma-rūpaiḥ padaiḥ | na ca pāpa-viśodhana-mātreṇāpakṣīyate tan-nāma-padodāharaṇam | kintv ekasya nāmna evāvāntara-padair uttama-ślokasya guṇānām upalambhakam anubhava-hetuś ca bhavati ||11||

**viśvanāthaḥ** : sarva-mahā-pātaka-prāyaścittatve’pi nāmnaḥ parama-viśiṣṭam āhuḥ—neti dvābhyām | brahma-vādibhir manv-ādibhir nāma-padaiḥ sāṅketyādinā nāmnaś cihna-mātraiḥ | yad vā, nārāyaṇādi-nāmna ekenāpi padena sub-anta-śabda-mātreṇāpi, bahutvaṁ gauraveṇa, arthāpekṣāpi nāpekṣitavyeti bhāvaḥ | udāhṛtair uccāritair iti mano-niveśenāpi nāpekṣitavya iti bhāvaḥ | aghavān karmi-prabhṛti bhinna eva papīty ukta-yuktyā vyākhyeyam | na ca nāma sa-mūla-pāpa-nivṛtti-mātra evopakṣīṇam ity āhus tan-nāma uttama-ślokasya guṇān aiśvarya-mādhurya-saundaryādīn apy upalambhayati premṇā anubhāvayatīti tat | 

yad vā, nanu tapo-vratādi-mahā-kṛcchrair yad yat mahā-pātakaṁ nivartyate tan-nāmnaḥ sukhoccāraṇa-mātreṇaiva kathaṁ nivartyatām ity ata āhuḥ—tad iti | uttamaḥślokasya mahā-yaśasvino hares tad eva guṇasya prabhāvasya jñāpakaṁ parameśvarasyeyam apy ekā parameśvaratety arthaḥ ||11||

 —o)0(o—

**|| 6.2.12 || **

**naikāntikaṁ tad dhi kṛte’pi niṣkṛte**

**manaḥ punar dhāvati ced asat-pathe |**

**tat karma-nirhāram abhīpsatāṁ harer**

**guṇānuvādaḥ khalu sattva-bhāvanaḥ ||**

**śrīdharaḥ** : naikāntikaṁ nātyanta-śodhakam | tan niṣkṛtam | yasmin kṛte’py asat-pathe pāpa-mārge mano dhāvati cet | karmaṇāṁ pāpānāṁ nirhāram ātyantikaṁ nāśam icchatāṁ harer guṇānuvāda eva prāyaścittam | yato’sau khalu sattva-bhāvanaś citta-śodhakaḥ ||12||

**krama-sandarbhaḥ** : _na kevalaṁ nāmaiva tādṛk, kintu guṇā apīty āhuḥ—naikāntikam iti | guṇānām anuvādo’pi ||12||_

**viśvanāthaḥ** : dvādaśābdādi-prāyaścittānāṁ tato nikṛṣṭatvam āhuḥ—naikāntikaṁ nātyanta-śodhakam | tat prāyaścittam | yasmin kṛte’py asat-pathe pāpa-mārge mano dhāvati cet, tasmāt nirhāram ātyantikaṁ nāśam abhīpsatāṁ harer guṇānuvādo nāmnām iva guṇānām apy anuvādo’nukathanaṁ kasyacin mukhāt śrutānāṁ teṣāṁ paścāt-kathanaṁ, paścāt sādṛśyayor anu ity amaraḥ | sattva-bhāvano vāsanāyā api nāśakatvāt sattva-śodhakaḥ | 

nanu manaḥ punar dhāvatīti prāyaścittānantaraṁ punaḥ pāpa-karaṇaṁ kathaṁ nindyate tasyāpi saṁskārādhīnatvād utkhāta-daṁṣṭror agadaṁśa-sadṛśatvam asmābhir vyākhyeyam iti cet, bhrāntāḥ sthaḥ, tathā vyākhyānam asmākaṁ nāmnaḥ sa-vāsana-pāpa-nāśakatva-pratipādaka-vacanānurodhād eva, na tu sva-kapola-kalpitam | bhavatāṁ tu prāyaścitta-śāstre tādṛśa-vacanābhāvāt karma-mārge hy artha-vāda-janya-pratyavāyasyāpy aśravaṇāt kathaṁ tathā vyākhyātuṁ śaktir iti prāg evoktam ||12||

 —o)0(o—

**|| 6.2.13 || **

**athainaṁ māpanayata kṛtāśeṣāgha-niṣkṛtam |**

**yad asau bhagavan-nāma mriyamāṇaḥ samagrahīt ||**

**śrīdharaḥ** : **atha** tasmād **enaṁ māapa**-mārgeṇa **nayata** | **kṛtam aśeṣāṇām aghānāṁ niṣkṛtaṁ** yena | **yad** yasmāt | **samagrahīt** saṁpūrṇam uccāritavān | nāmaika-deśenāpy alam iti bhāvaḥ | **mriyamāṇa** ity anena punaḥ pāpāntarāsaṁbhava uktaḥ, na tu tat kālatvam eva vivakṣitam | tadānīṁ kṛcchrādi-vidhivan nāmoccāraṇa-vidher apy asambhavāt | na ca vidhiṁ vinā kāka-tālīya-nāmoccāraṇaṁ pāpāpaham iti pramāṇam asti ||13||

**krama-sandarbhaḥ** : athainam iti | ata evājāmilasyānyadāpi putropacāritaṁ nārāyaṇa-nāma gṛhṇataḥ—


    prayāṇe cāprayāṇe ca yan nāma smaratāṁ nṝṇām |


    sadyo naśyati pāpaugho namas tasmai cid-ātmane ||

iti pādma-deva-dyuti-stotrānusāreṇa jarā-maraṇa-daśāyām api sakala-kaśmala-nirasanāni tava guṇa-kṛta-nāma-dheyāni [bhā.pu. 5.3.14] iti pañcamokta-sthitāpi-śabdena ca prathama-nāma-grahaṇād eva kṣīṇa-sarva-pāpasyāpi maraṇe yan-nāma-grahaṇaṁ, tat-praśaṁsaiva śrūyate | tatrāpy āvṛttyā—athainam iti | **aśeṣa**-śabdo’tra vāsanā-paryantaḥ | **agha**-śabdaś cāparādha-paryanta iti | atra **maraṇe** sarveṣāṁ dainyādayo’pi śrī-bhagavat-kṛpātiśaya-dvāram iti draṣṭavyam | **mriyamāṇo’pi** ity arthaḥ | sāṅketyaṁ [bhā.pu. 6.2.14] ity-ādi vakṣyamāṇa-balān na tat-kāla-mātrāvaśyakatvaṁ vivakṣitam iti ||13||

**viśvanāthaḥ** : **atha** yasmād evaṁ, tasmād **enaṁ mā apanayata** | kṛtāśeṣeti putra-nāma-karaṇa-samaye prathamenaiva nāmnety arthaḥ | etenājāmilasya prācīnārvācīna-nāmāparādha-rāhityam avagamyate | yad yato niṣpāpatvād eva mriyamāṇaḥ san nāma samyag agrahīt | pāpa-sattve mriyamāṇasya jihvāyāṁ kathaṁ nāma prādurbhavet ? iti bhāvaḥ | yad uktaṁ gītāsu—yeṣāṁ tv anta-gataṁ pāpaṁ [bhā.pu. 7.28] ity upakramya, 


    anta-kāle ca mām eva smaran muktvā kalevaram |


    yaḥ prayāti sa mad-bhāvaṁ yāti nāsty atra saṁśayaḥ || [bhā.pu. 8.5] iti |

tena mṛtyu-kāla eva nāmābhāva-prādurbhāvābhyāṁ nāmāparādha-sattvāsattve anumeye iti vyācakṣate ||13||

 —o)0(o—

**|| 6.2.14 || **

**sāṅketyaṁ pārihāsyaṁ vā stobhaṁ helanam eva vā |**

**vaikuṇṭha-nāma-grahaṇam aśeṣāgha-haraṁ viduḥ ||**

**madhvaḥ : **nārāyaṇo’yam ity anya-helana-viṣayatvenoktam agha-haram |


    sarvathāgha-haraṁ viṣṇor nāma tad-bhakti-pūrvakam |


    abhaktyodāhṛtaṁ naiva phala-dātṛ bhaviṣyati ||


    nāma svāmitayā tasya smaraṇaṁ jāyate yataḥ |


    bhaktasyāto nāma-kīrtiḥ saṅketādāv apīritā |


    ajāmilo’pi smaraṇād bhaktyā mṛtyor na mucyate || iti nāradīye ||14||

**śrīdharaḥ** : nanv ayaṁ putra-nāmāgrahīn na tu bhagavan-nāma tatrāhuḥ, **sāṅketyaṁ** putrādau saṅketitam | **pārihāsyaṁ** parihāsena kṛtam | **stobhaṁ** gītālāpa-pūraṇārthaṁ kṛtam | **helanaṁ** kiṁ viṣṇuneti sāvajñam api ca vaikuṇṭha-nāmoccāraṇam ||14||

**sanātanaḥ **(ha.bha.vi. 11.335) : nanv ayaṁ putra-nāmāgrahīt, na tu bhagavan-nāma ? tatrāhuḥ—sāṅketyaṁ putrādau saṅketitam | pārihāsyaṁ parihāsena kṛtam | stobhaṁ gītālāpa-pūraṇādy-arthaṁ kṛtam | helanaṁ “kiṁ viṣṇunā !” iti sāvajñam api vā vaikuṇṭha-nāmoccāraṇam ||14||

**krama-sandarbhaḥ** : pārihāsyam iti | parihāso’tra prītigarbham anya-paribhava-vacanaṁ na tu nindā-garbhaṁ tat tūpahāsa evocyate tasmān narmopodbalakaṁ yat kiñcid bhagavan-nāmoktam ity arthaḥ | **helanam** atra helayā girir uddhṛta itivad yatna-rāhityam ayam evocyate, na tv avamānātmakam iti jñeyam | tathā sati veṇe’pi doṣāvahatvaṁ na syāt nāmno daśāparādhyāṁ cāśraddadhānādikaṁ pratyupadeśe’pi doṣaḥ śrūyate, aparādha-janane’pi prācīna-pāpa-kṣayaḥ syād eveti tu kecit ||14||

**viśvanāthaḥ** : kīdṛśaṁ nāma sarva-pāpa-haraṁ syād ity apekṣāyāṁ kaimutyenāhuḥ—sāṅketyaṁ putrādau saṅketaṁ, svārthe ṣyañ, sarvatra tṛtīyārthe prathamā, saṅketādibhir apīty arthaḥ | parihāsyam iti prīti-garbham eva, na tu nindā-garbham | yathā “bho vikhyāta-kīrte ! kṛṣṇa-nāma ! dṛṣṭvā tava kīrtir yato māṁ noddhartum aśakyas tvam iti | stobhaṁ kathā-gītālāpādi-pūraṇārthaṁ kṛtam | helanam atra helayā girir uddhṛta itivad yatna-rāhityam evocyate, yathā āhāra-vihāra-nidrādāv apy avahelayā eva yāvanti kṛṣṇa-nāmāny ayaṁ gṛhṇāti, na tāvanty anyaḥ prayatnenāpi gṛhītaṁ śaknuvantīti, na tu nindāvajñādikam, tathā sati nindāṁ bhagavataḥ śṛṇvan ity āder bhagavato nindake kiṁ vā viṣṇuneti tad-avamantari veṇādāv api doṣāvahatvaṁ tasmād aśeṣāgha-haraṁ vāsanā-paryanta-sarva-pāpa-nāśakam ||14||

 —o)0(o—

**|| 6.2.15 || **

**patitaḥ skhalito bhagnaḥ sandaṣṭas tapta āhataḥ |**

**harir ity avaśenāha pumān nārhati yātanām ||**

**śrīdharaḥ** : nanu nāyaṁ saṅkalpa-pūrvakaṁ vaikuṇṭha-nāmāgrahīt, kintu putra-sneha-paravaśaḥ san, tatrāhuḥ—patita iti | **avaśenāpi** yo **harir ity āha,** sa **yātanāṁ nārhati** | **pumān** ity anena nātra varṇāśramādi-niyama ity uktam | avaśatvam evāhuḥ—**patitaḥ** prāsādādibhyaḥ | **skhalito** mārge | **bhagno** bhagna-gātraḥ | **sandaṣṭaḥ** sarpādibhiḥ | **tapto** jvarādinā | **āhato** daṇḍādinā ||15||

**sanātanaḥ **(ha.bha.vi. 11.336) : nanu nāyaṁ saṅkalpa-pūrvakaṁ vaikuṇṭha-nāmāgrahīt, kintu putra-sneha-paravaśaḥ san, tatrāhuḥ—patita iti | **avaśenāpi** yo **harir ity āha,** sa **yātanāṁ nārhati** | **pumān** ity anena nātra varṇāśramādi-niyama ity uktam | avaśatvam evāhuḥ—**patitaḥ** prāsādādibhyaḥ | **skhalito** mārge | **bhagno** bhagna-gātraḥ | **sandaṣṭaḥ** sarpādibhiḥ | **tapto** jvarādinā | **āhato** daṇḍādinā ||15||

**krama-sandarbhaḥ** : na kevalaṁ sāṅketyādikaṁ tu prastuta-duḥkha-hānīcchayāpi tādṛśatvam ity āhuḥ—avaśenāpīti | pūrvavat yātanām iti bahu-vacanaṁ kvacit ||15||

**viśvanāthaḥ** : sāṅketyādibhyo’nyasya pañcamasya vaivaśya-prabhedān āha—**patitaḥ** prāsādādibhyaḥ, **skhalito** mārgeṇa | **bhagno** bhagna-gātraḥ, **sandaṣṭaḥ** sarpādibhiḥ | **tapto** jvarādinā | **āhato** daṇḍādinā | **pumān** karmi-prabhṛtibhyo’nya iti vyākhyāta-yuktyā jñeyam ||15||

 —o)0(o—

**|| 6.2.16 || **

**gurūṇāṁ ca laghūnāṁ ca gurūṇi ca laghūni ca |**

**prāyaścittāni pāpānāṁ jñātvoktāni maharṣibhiḥ ||**

**śrīdharaḥ** : nanu mahataḥ pāpasya maha-deva prāyaścittaṁ yuktaṁ na tv alpaṁ nāma-grahaṇa-mātram, pāpa-tāratamyena kṛcchrādi-tāratamya-vat, tatrāhur dvābhyām | gurūṇāṁ pāpānāṁ gurūṇi prāyaścittāni laghūni laghūnāṁ ca tāratamyaṁ jñātvā manv-ādibhir uktāni | atas tatra tathaiva vyavasthā | hari-nāmnas tu neyaṁ vyavasthoktā | viṣṇoḥ smaraṇa-mātreṇa mucyate sarva-pātakaiḥ iti vacanāt | na ca surā-bindu-pāne mahā-pātakatva-smaraṇa-van nāmnas tat prāyaścittatva-smaraṇasyāyam ati-bhāraḥ ||17||

**krama-sandarbhaḥ** : gurūṇām iti | padya-trayeṇaiva vivakṣita-pratipādanaṁ yāni prāyaścittāny uktāni tais tāny aghāni pūyante eva kintu durvāsanā tu īśānugatyaiva pūyate tasmād yat tūttamaḥ-śloka-nāma tat punar ajñānāt jñānād vā saṅkīrtitaṁ sat puṁ-mātrasyāgham anala edha iva niḥśeṣam eva dahed ity arthaḥ ||17||

**viśvanāthaḥ** : kiṁ ca, tais tathā-vidhair api pūyante naśyanti puṁ-vināśe, adharmāj jātam aghānāṁ hṛdayaṁ mūlaṁ sūkṣmaṁ rūpaṁ tu na pūyante, na naśyati, tad api īśāṅghri-sevayā hari-caraṇayor bhaktyā navānāṁ bhaktīnāṁ madhye ekayā prākaraṇikyā kīrtana-rūpayāpi vāsanā-paryanta-pāpa-kṣyāt tad api śuddhyati ||17||

 —o)0(o—

**|| 6.2.17 || **

**tais tāny aghāni pūyante tapo-dāna-vratādibhiḥ |**

**nādharmajaṁ tad-dhṛdayaṁ tad apīśāṅghri-sevayā ||**

**śrīdharaḥ** : kiṁ ca tais tapo-dānādibhis tāny aghāny eva pūyante naśyanti | adharmāj jātaṁ malinaṁ tu tasya pāpa-kartur hṛdayam | yad vā, teṣām aghānāṁ hṛdayaṁ sūkṣmaṁ rūpaṁ saṁskārākhyaṁ na śudhyati | tad apīśāṅghri-sevayāṁ kīrtanādinā śudhyatīty arthaḥ | ayaṁ bhāvaḥ—mahānty api pāpāni sakṛd uccāritenaiva nāmnā naśyanti | sakṛt pravartitena dīpeneva gāḍha-dhvāntāni | tad-āvṛttyā tu pāpāntarasyānutpattiḥ | dīpa-dhāraṇa iva tamo’ntarasya | tataś ca vāsanā-kṣayād dhṛdaya-śuddhiḥ | etad-artham eva tatra tatrāvṛtti-vidhānam | pāpa-kṣayaś ca bhavati smaratāṁ tam ahar-niśam ity-ādiṣu | tad evātrāpy uktaṁ guṇānuvādaḥ khalu sattva-bhāvanaḥ,tad apīśāṅghri-sevayā iti ca | ato’sya hari-nāmnaiva sarva-pāpa-kṣayo vāsanākṣayas tu mahā-puruṣa-darśanādibhir iti ||17||

**krama-sandarbhaḥ** : _na vyākhyātam._

**viśvanāthaḥ** : kiṁ ca, **_tais tathā-vidher api pūyante naśyanti | puñ vināśe | adharmāj jātam aghānāṁ hṛdayaṁ mūlaṁ sūkṣmaṁ rūpaṁ tu na pūyate na naśyati | tad api īśāṅghri-sevayā hari-caraṇayor bhaktyā navānāṁ bhaktīnāṁ madhye ekayā prākaraṇikyā kīrtana-rūpayāpi vāsanā-paryanta-pāpa-kṣayāt tad api śuddhyati ||17||_**

 —o)0(o—

**|| 6.2.18 || **

**ajñānād athavā jñānād uttamaśloka-nāma yat |**

**saṅkīrtitam aghaṁ puṁso dahed edho yathānalaḥ ||**

**śrīdharaḥ** : tathāpi pāpa-prāyaścittam idam iti jñātvā noccāritam iti cet tatrāhuḥ—ajñānād iti | bālakenājñānād api prakṣipto’gnir yathā kāṣṭha-rāśiṁ dahati, tadvat ||18||

**sanātanaḥ **(ha.bha.vi. 11.337) : nanu tathāpi pāpa-prāyaścittam idam iti jñātvā noccāritam iti cet, tatrāhuḥ—ajñānād iti | asya śrī-viṣṇor jñānād ajñānād vā, bālakenājñānād api prakṣipto’gnir yathā kāṣṭha-rāśiṁ dahati, tadvat ||18||

**krama-sandarbhaḥ** : _na vyākhyātam._

**viśvanāthaḥ** : tathāpi prāyaścittam idam iti jñātvā noccāritam iti cet, tatrāhuḥ—ajñānād iti | bālakenājñānād api prakṣipto’gnir yathā kāṣṭha-rāśiṁ dahati tadvat ||18||

 —o)0(o—

**|| 6.2.19 || **

**yathāgadaṁ vīryatamam upayuktaṁ yadṛcchayā |**

**ajānato’py ātma-guṇaṁ kuryān mantro’py udāhṛtaḥ ||**

**śrīdharaḥ** : nanv idam api parṣad-anupadiṣṭaṁ śraddhāhīnaṁ ca kathaṁ prāyaścittaṁ syāt ? tatrāhuḥ—yatheti | agadam auṣadham | vīryavattamam iti vaktavye vīryatamam ity uktam | yadṛcchayā śraddhādi-hīnam upayuktaṁ bhakṣitaṁ parṣan-mukhād ajānato’pi sva-guṇam ārogyaṁ kuryāt | mantro’pi nāmātmakaḥ, tathā sva-kāryaṁ kuryād eva | na hi vastu-śaktiḥ śraddhādikam apekṣate ity arthaḥ | tad uktaṁ viṣṇu-dharmeṣu—


    harir harati pāpāni duṣṭa-cittair api smṛtaḥ | 


    anicchayāpi saṁspṛṣṭo dahaty eva hi pāvakaḥ ||iti |

**krama-sandarbhaḥ** : yathāgadam iti | mantra-śabdenātra nāmoktiḥ, mantrasya tathā-prabhāve śraddhādy-apekṣatvāt, asya tu tad-anapekṣatvāt | atraiva mantra-śabdasya mukhyā pravṛttir ity abhiprāyeṇa jñeyā | pūrva-padyasya dṛṣṭāntāntara eva vā sarvaṁ padyam ||19||

**viśvanāthaḥ** : na kevalam agha-dahanam eva karoti nāma, kintu bhagavat-prema-sānnidhyādikaṁ cety ato dṛṣṭāntāntaram āhuḥ—yathā agadam auṣadhaṁ vīryavattamam iti vaktavyo vīryatam ity uktam | matup-lopāt vīrya-śabdo’rśa ādy-ajanto vā | yadṛśchayā akasmād ajñānenāpīty arthaḥ | upayuktaṁ karoti mantro’pi jāgad-rūpas tathaiva nāmety arthaḥ | yad vā, nāmātmako’yaṁ mantras tathā sva-kāryaṁ kuryād eva, na hi vastu-śaktir jñānādikam apekṣate ity arthaḥ ||19||

 —o)0(o—

**|| 6.2.20 ||**

**śrī-śuka uvāca—**

**ta evaṁ suvinirṇīya dharmaṁ bhāgavataṁ nṛpa |**

**taṁ yāmya-pāśān nirmucya vipraṁ mṛtyor amūmucan ||**

**śrīdharaḥ** : taṁ vipram amūmucan mocayām āsuḥ ||20||

**krama-sandarbhaḥ** : suvinirṇīyeti | yadyapi yamadūtās tadānīṁ tan na samyag buddhavantaḥ, tathāpy ātma-madhye suṣṭhu vinirṇīyānuvādaṁ kṛtvety arthaḥ | atra sāṅketyaṁ [bhā.pu. 6.2.13] ity-ādau sakṛn-nāmābhāsenāpi yan niḥśeṣāgha-dhūnanoktyā vāsanā-paryanta-kṣaya ucyate | guṇānuvāda ity-ādau tu bhaktyāvṛttyaiveti yat tat tu yathā-kramaṁ nāmāparādha-śūnya-tad-yukta-bhajanāpekṣayā jñeyam | 


    nāmāparādha-yuktānāṁ nāmāny eva haranty agham | 


    aviśrānta-prayuktāni tāny evārtha-karāṇi yat || iti pādmāt |

tad evaṁ nāmnaḥ sarvatra svātantrye’pi karmādeḥ pūrty-arthaṁ tad-aṅgatvena kṛtam apy aparādha eva hutādi-sarva-śubha-kriyā-sāmyam api pādma-daśāparādhyāṁ gaṇitaṁ tasmāt tad apīśāṅghri-sevayety etad api tādṛśāparādha-śānty-artham eva jñeyam | 

nanv evaṁ cen mriyamāṇo’yaṁ nāmāgrahīt tarhi kathaṁ sadya eva pārṣadair vaikuṇṭhaṁ na ninye ? śrūyate hi 


    yasyāvatāra-guṇa-karma-viḍambanāni 


    nāmāni ye’suti-game vivaśā gṛṇanti | 


    te’nekajanma-śamalaṁ sahasaiva hitvā 


    saṁyānty apāvṛtamṛtaṁ tam ajaṁ prapadye || [bhā.pu. 3.9.15] iti |

atrocyate—śrī-bhagavan-nāma-grahaṇaṁ khalu dvidhā bhavati—kevalatvena sneha-saṁyuktatvena ca | tatra pūrveṇāpi prāpayaty eva sadyasta-lokaṁ tan nāma | pareṇa ca tat-sāmīpyam api prāpayati | 


    mayi bhaktirhi bhūtānām amṛtatvāya kalpate | 


    diṣṭyā yadāsīnmat-sneho bhavatīnāṁ mad-āpanaḥ || [bhā.pu. 10.82.44] iti tad-vākyāt | 

kintu,


    nāhaṁ tu sakhyo bhajato’pi jantūn 


    bhajāmyamīṣām anuvṛtti-vṛttaye || [bhā.pu. 10.32.20] iti tad-vākya-diśā vilambena prāpayati | 

snehas tv amīṣām anuvṛttir mad-anusevaiva vṛttir jīvana-hetus tad-artham ity abhiprāyo darśitaḥ | tad evaṁ saty ajāmilo’py ayam āropita-tan-nāmnaḥ putrasya saṁbandhena tan-nāmnāpi snihyati sma, tasmiṁś ca sva-nāmni śrī-bhagavato’py abhimāna-sāndro dṛśyate | yatas tad-viṣayā matir ity atra | yataḥ pārṣadānām api mahān eva tatrādaro dṛṣṭaḥ, tasmāt sneha-saṁvalanayā gṛhīta-sva-nāmni tasminn utkaṇṭhā-pūrvaka-sākṣān-nija-kīrtanādi-dvārā sākṣān-nija-snehaṁ prakṛṣṭaṁ dattvā netum icchati prabhur iti jñātvā sahasānātmabhiḥ saha taṁ nītavanta iti sarvaṁ samañjasam ||20|| [bhakti-sandarbha 152]

**viśvanāthaḥ** : _na vyākhyātam._

 —o)0(o—

**|| 6.2.21 || **

**iti pratyuditā yāmyā dūtā yātvā yamāntikam |**

**yama-rājñe yathā sarvam ācacakṣur arindama ||**

**śrīdharaḥ** : pratyuditā nirākṛtāḥ santo yātvā gatvā yama-rājāya yathāvat kathayāmāsuḥ ||21||

**krama-sandarbhaḥ** : _na vyākhyātam._

**viśvanāthaḥ** : pratyuditāḥ pratyākhyātā yama-rājñe yama-rājāya ||21||

 —o)0(o—

**|| 6.2.22 || **

**dvijaḥ pāśād vinirmukto gata-bhīḥ prakṛtiṁ gataḥ |**

**vavande śirasā viṣṇoḥ kiṅkarān darśanotsavaḥ ||**

**śrīdharaḥ** : darśanenotsavo yasya ||22||

**krama-sandarbhaḥ, viśvanāthaḥ** : _na vyākhyātam._

—o)0(o—

**|| 6.2.23 || **

**taṁ vivakṣum abhipretya mahāpuruṣa-kiṅkarāḥ |**

**sahasā paśyatas tasya tatrāntardadhire’nagha ||**

**śrīdharaḥ** : vivakṣuṁ vaktum icchantaṁ jñātvā ||23||

**krama-sandarbhaḥ** : taṁ vivakṣum iti | tena saha-sambhāṣaṇam utkaṇṭhāṁ vardhayitvā samyag-bhaktatvāpādanārthaṁ tad-artham eva hi tyāgo budhyate ||23||

**viśvanāthaḥ** : antardadhire iti tasyāyuḥ-śeṣa-satte’pi pāpair eva yathā-śāstram āyuḥ-kṣayaṁ jñātvā yama-dūtair ākarṣaṇopakramaḥ kṛta iti sa eva samayo maraṇa-kālatvenopacaritaḥ, vastutaḥ pāpa-kṣayād āyur bhaṅgābhāvād iti jñeyam ||23||

 —o)0(o—

**|| 6.2.24-25 || **

**ajāmilo’py athākarṇya dūtānāṁ yama-kṛṣṇayoḥ |**

**dharmaṁ bhāgavataṁ śuddhaṁ trai-vedyaṁ ca guṇāśrayam ||**

**bhaktimān bhagavaty āśu māhātmya-śravaṇād dhareḥ |**

**anutāpo mahān āsīt smarato’śubham ātmanaḥ ||**

**śrīdharaḥ** : trai-vidyaṁ veda-traya-pratipādyaṁ guṇāśrayaṁ yama-dūtānāṁ dharmaṁ kṛṣṇa-dūtānāṁ ca bhāgavataṁ bhagavat-praṇītaṁ śuddhaṁ nirguṇaṁ dharmam ākarṇyeti yojyam | bhaktimān āsīd ity uttarasyānuṣaṅgaḥ ||24||

**krama-sandarbhaḥ** : _na vyākhyātam._

**viśvanāthaḥ** : yamadūtānāṁ kṛṣṇa-dūtānāṁ ca dharmam ākarṇya kṛṣṇa-dūtānāṁ dharmaṁ śuddhaṁ guṇātītaṁ bhāgavataṁ bhagavat-praṇītaṁ, yama-dūtānāṁ traivedyaṁ veda-traya-pratipādyaṁ guṇāśrayam aśuddham ||24-25||

 —o)0(o—

**|| 6.2.26 || **

**aho me paramaṁ kaṣṭam abhūd avijitātmanaḥ |**

**yena viplāvitaṁ brahma vṛṣalyāṁ jāyatātmanā ||**

**śrīdharaḥ** : anutāpaṁ prapañcayati—aho iti caturbhiḥ | **yenaātmanā** mayā **vṛṣalyāṁ** putratayā **jāyamānena** brahma brāhmaṇa-jātir **viplāvitaṁ** nāśitam ||26||

**krama-sandarbhaḥ** : utkaṇṭhā-pūrvaka-sākṣāt-tad-bhajanam eva darśayati—aho ity-ādinā | dhāsye mano bhagavati śuddhaṁ tat-kīrtanādibhir ity antena ||26||

**viśvanāthaḥ** : ātmanā mayā vṛṣalyāṁ jāyatā putratayā jāyamānena brahma brāhmaṇatvaṁ viplāvitaṁ nāśitam ||26||

 —o)0(o—

**|| 6.2.27 || **

**dhiṅ māṁ vigarhitaṁ sadbhir duṣkṛtaṁ kula-kajjalam |**

**hitvā bālāṁ satīṁ yo’haṁ surā-pīm asatīm agām ||**

**śrīdharaḥ** : duṣkṛtaṁ doṣa-kartāram | kulasya kajjalaṁ kalaṅkam ||27||

**krama-sandarbhaḥ** : _na vyākhyātam._

**viśvanāthaḥ** : duṣkṛtaṁ pāpa-rūpaṁ doṣa-kartāraṁ vā ||27||

 —o)0(o—

**|| 6.2.28 || **

**vṛddhāv anāthau pitarau nānya-bandhū tapasvinau |**

**aho mayādhunā tyaktāv akṛtajñena nīcavat ||**

**śrīdharaḥ** : nāsty anyo bandhuḥ putrādir yayoḥ | tapasvinau santaptau | adhunā tat-kṣaṇam eva ||28||

**krama-sandarbhaḥ** : _na vyākhyātam._

**viśvanāthaḥ** : adhunā atra janmani ||28||

 —o)0(o—

**|| 6.2.29 || **

**so’haṁ vyaktaṁ patiṣyāmi narake bhṛśa-dāruṇe |**

**dharma-ghnāḥ kāmino yatra vindanti yama-yātanāḥ ||**

**śrīdharaḥ** : _na vyākhyātam._

**krama-sandarbhaḥ** : so’haṁ vyaktaṁ patiṣyāmīti | sva-doṣa-mātra-dṛṣṭyaiva nāma-māhātmya-dṛṣṭyā tu vakṣyate | anyathā mriyamāṇasyeti ||29||

**viśvanāthaḥ** : _na vyākhyātam._

 —o)0(o—

**|| 6.2.30 || **

**kim idaṁ svapna āho svit sākṣād dṛṣṭam ihādbhutam |**

**kva yātā adya te ye māṁ vyakarṣan pāśa-pāṇayaḥ ||**

**śrīdharaḥ** : idānīṁ tasya vimarśa-pūrvakaṁ mokṣa-kramam āha—kim idam ity aṣṭabhiḥ | sākṣāt pratyakṣam iha jāgrataiva dṛṣṭam ||30||

**krama-sandarbhaḥ, viśvanāthaḥ** : _na vyākhyātam._

 —o)0(o—

**|| 6.2.31 || **

**atha te kva gatāḥ siddhāś catvāraś cāru-darśanāḥ |**

**vyāmocayan nīyamānaṁ baddhvā pāśair adho bhuvaḥ ||**

**śrīdharaḥ** : ye māṁ vyamocayaṁs te ca kva gatāḥ ||31||

**krama-sandarbhaḥ** : _na vyākhyātam._

**viśvanāthaḥ** : bhuvo’dhaḥ narakaṁ prati nīyamānam ||31||

 —o)0(o—

**|| 6.2.32 || **

**athāpi me durbhagasya vibudhottama-darśane |**

**bhavitavyaṁ maṅgalena yenātmā me prasīdati ||**

**śrīdharaḥ** : yady apy aham asmin janmani durbhagaḥ pāpīyān, tathāpi janmāntare nūnaṁ puṇyavān ity āha—**vibudhottama-darśana** iti nimitta-saptamī | teṣāṁ darśanārthaṁ pūrveṇa **maṅgalena** mahatā puṇyena **bhavitavyam** | **yena** darśanena ||32||

**krama-sandarbhaḥ** : athāpīty anena prācīnāsya bhaktir asti, kintu kenāpy aparādhena āvṛttābhūd iti gamyate ||32||

**viśvanāthaḥ** : **vibudhottamānāṁ darśane** viṣaye kāraṇatvena kenāpi **maṅgalena,** tac ca kasyacid bhaktasya kāruṇyam evānumeyaṁ, tena vinā tatra bhakti-bīja-vapanāsambhavāt | yata eva sva-putrasya nārāyaṇa iti nāma cakāra ||32||

 —o)0(o—

**|| 6.2.33 || **

**anyathā mriyamāṇasya nāśucer vṛṣalī-pateḥ |**

**vaikuṇṭha-nāma-grahaṇaṁ jihvā vaktum ihārhati ||**

**śrīdharaḥ** : **anyathā** pūrva-puṇyaṁ vinā | kathaṁ-bhūtaṁ ? **vaikuṇṭha-nāma** | gṛhyate vaśī-kriyate cittam aneneti **grahaṇam** ||33||

**krama-sandarbhaḥ** : _na vyākhyātam._

**viśvanāthaḥ** : **vaktuṁ** kartum | yad vā, **vaikuṇṭha-nāma** kīdṛśaṁ ? gṛhyate prāpyate aneneti tad vaikuṇṭha-prāpakam ity arthaḥ ||33||

 —o)0(o—

**|| 6.2.34 || **

**kva cāhaṁ kitavaḥ pāpo brahma-ghno nirapatrapaḥ |**

**kva ca nārāyaṇety etad bhagavan-nāma maṅgalam ||**

**śrīdharaḥ** : brahma-ghno vipratva-nāśakaḥ ||34||

**krama-sandarbhaḥ, viśvanāthaḥ** : _na vyākhyātam._

 —o)0(o—

**|| 6.2.35 || **

**so’haṁ tathā yatiṣyāmi yata-cittendriyānilaḥ |**

**yathā na bhūya ātmānam andhe tamasi majjaye ||**

_na katamenāpi vyākhyātam._

 —o)0(o—

**|| 6.2.36-37 || **

**vimucya tam imaṁ bandham avidyā-kāma-karmajam |**

**sarva-bhūta-suhṛc chānto maitraḥ karuṇa ātmavān ||**

**mocaye grastam ātmānaṁ yoṣin-mayyātma-māyayā |**

**vikrīḍito yayaivāhaṁ krīḍā-mṛga ivādhamaḥ ||**

**śrīdharaḥ, krama-sandarbhaḥ** : _na vyākhyātam._

**viśvanāthaḥ** : yathaiva krīḍā-mṛga ivādhamo loko bhavati tathaivāham uttamo vipro’py anayā vikrīḍitaḥ ||36-37||

 —o)0(o—

**|| 6.2.38 || **

**mamāham iti dehādau hitvāmithyārtha-dhīr matim |**

**dhāsye mano bhagavati śuddhaṁ tat-kīrtanādibhiḥ ||**

**śrīdharaḥ** : amithyā-bhūte’rthe dhīr yasya tathā-bhūtaḥ san dehādau mamāham iti matiṁ hitvā mano dhāsye ||38||

**krama-sandarbhaḥ** : _na vyākhyātam._

**viśvanāthaḥ** : dehādau mithyā-bhūtā evāmī arthā iti dhīr yasya tathā-bhūtaś ca san mamāham iti matiṁ hitvā ||38||

 —o)0(o—

**|| 6.2.39 ||**

**śrī-śuka uvāca— **

**iti jāta-sunirvedaḥ kṣaṇa-saṅgena sādhuṣu |**

**gaṅgā-dvāram upeyāya mukta-sarvānubandhanaḥ ||**

**śrīdharaḥ** : muktaṁ sarvam anubandhanaṁ putrādi-sneho yena saḥ ||39||

**krama-sandarbhaḥ** : evaṁ sādhu-saṅgama-paryantaṁ nāmnaḥ phalam uktvā sādhu-saṅgasya ca phala-viśeṣam āha—itīti | jātaḥ suṣṭhu bhagavad-bhakty-utpādana-pūrvatvena nirvedo yasya saḥ ||39||

**viśvanāthaḥ** : mukta-sarvānubandhanaḥ tyakta-strī-putrādy-āsaktiḥ ||39||

 —o)0(o—

**|| 6.2.40 || **

**sa tasmin deva-sadana āsīno yogam āsthitaḥ |**

**pratyāhṛtendriya-grāmo yuyoja mana ātmani ||**

**śrīdharaḥ** : **pratyāhṛta indriya-grāmo** yena ||40||

**krama-sandarbhaḥ** : tatra sati dhāsye mana ity-ādinā yad vicāritaṁ tatra kṛtais tat-kīrtanādibhiḥ śuddhena tal-labdha-sphuraṇa-viśeṣeṇa ca manasā punar idaṁ vicāritam | īdṛśasyāpi manaso bhagavat-paryantā gatir na syāt | brahmaṇo hi pratiṣṭhāhaṁ [gītā 14.27] iti nyāyena parāt parā hi sa-viśeṣāvasthitiḥ, tasmān nirviśeṣa-tat-prakāśa-lakṣaṇa-brahmānubhavārtham eva prayatiṣye | tad-agnim avārtā tu mahā-kṛpālunā śrī-bhagavataiva nirvāhayiṣyate | tad etad vicārya tena yat-kṛtaṁ tad darśayati—sa tasminn iti dvābhyām ||40||

**viśvanāthaḥ** : **yogaṁ** bhakti-yogam **ātmani** harau ||40||

 —o)0(o—

**|| 6.2.41 || **

**tato guṇebhya ātmānaṁ viyujyātma-samādhinā |**

**yuyuje bhagavad-dhāmni brahmaṇy anubhavātmani ||**

**śrīdharaḥ** : **guṇebhyo** dehendriyādibhya **ātmānaṁ** **viyujya** viśodhya **ātma-samādhinā** cittaikāgryeṇa | **bhagavato dhāmni** svarūpe ||41||

**caitanya-mata-mañjuṣā : **tato guṇebhya ity-ādi | anubhavātma-vijñāna-svarūpe brahmaṇi saty api bhagavad-dhāmni bhagavataḥ śrī-kṛṣṇasya dhāmni śrī-vigrahe, gṛha-deha-tviṭ-prabhāvā dhāmānīty amaraḥ|mano yuyuje, tat-svarūpaṁ pārṣada-vigrahaṁ jagrāhety arthaḥ | sadyaḥ svarūpaṁ jagṛhe bhagavat-pārśva-vartināṁ [bhā.pu. 6.2.43] iti vakṣyamāṇatvāt | tasya kaivalyaṁ nābhavat | yad vā, he brahmaṇya ! parīkṣit ! tvam api nu bho bhagavad-dhāmni ātmani tasmin śrī-kṛṣṇe bhava, tat-paro bhavety arthaḥ | yad vā, anubhavo jñānaṁ tat-kālīna-tan-nirvedādi-lakṣaṇaṁ bhagavad-bhakti-sādhanaṁ tasyātma-svarūpe sva-sadṛśe tasmin pārṣada-catuṣṭaye ātmānaṁ mano yuyuje, teṣām apṛthaktvenaika-vacanam | kathaṁ-bhūte ? bhagavad-dhāmni bhagavad-rūpe śaṅkha-cakrādi-dhāriṇi brahmaṇi bṛhati vyāpake, ato’yaṁ pārṣada-rūpo babhūva, tathā ca, yaṁ yaṁ vāpi smaran bhāvaṁ tyajaty ante kalevaraṁ, taṁ tam evaiti [gītā 8.6] ity-ādi ||41||

**krama-sandarbhaḥ** : yarhy upāratety anena brahmānubhavānantaram api śrī-vaikuṇṭha-vaibhavāvirbhāva iti samarthyate ||41||

**viśvanāthaḥ** : **guṇebhyo** viṣayebhyaḥ **viyujya** viyuktīkṛtya **ātma-samādhinā** cittaikāgryeṇa **bhagavad-dhāmni** bhagavat-svarūpe ||41||

 —o)0(o—

**|| 6.2.42 || **

**yarhy upārata-dhīs tasminn adrākṣīt puruṣān puraḥ |**

**upalabhyopalabdhān prāg vavande śirasā dvijaḥ ||**

**śrīdharaḥ** : tasmin bhagavad-dhāmni **upāratā** niścalā **dhīr** yasya saḥ | **tasmin** kāle’**drākṣīd** iti vā | **puraḥ** purataḥ | tataś ca **prāg** **upalabdhān** eva tān **upalabhya** pratyabhijñāya **vavande** ||42||

**krama-sandarbhaḥ** : _na vyākhyātam._

**viśvanāthaḥ** : **tasmin** bhagavad-dhāmni **upārata**-dhīr niścala-buddhiḥ **puro**’gra eva pūrva-paricitān ||42||

 —o)0(o—

**|| 6.2.43 || **

**hitvā kalevaraṁ tīrthe gaṅgāyāṁ darśanād anu |**

**sadyaḥ svarūpaṁ jagṛhe bhagavat-pārśva-vartinām ||**

**śrīdharaḥ, viśvanāthaḥ** : _na vyākhyātam._

**caitanya-mata-mañjuṣā : **ata eva darśayati—**sadyaḥ** svarūpaṁ **jagṛhe** **bhagavat-pārśva-vartinām** iti | **sadyo**’vyavadhānenaiva ||43||

**krama-sandarbhaḥ** : **sadyo** vimukto jīvan-mukto babhūva ||43||

 —o)0(o—

**|| 6.2.44 || **

**sākaṁ vihāyasā vipro mahāpuruṣa-kiṅkaraiḥ |**

**haimaṁ vimānam āruhya yayau yatra śriyaḥ patiḥ ||**

_na katamenāpi vyākhyātam._

 —o)0(o—

**|| 6.2.45 || **

**evaṁ sa viplāvita-sarva-dharmā**

**dāsyāḥ patiḥ patito garhya-karmaṇā |**

**nipātyamāno niraye hata-vrataḥ**

**sadyo vimukto bhagavan-nāma gṛhṇan ||**

**śrīdharaḥ** : upasaṁharati—evam iti dvābhyām | **viplāvitāḥ** **sarve dharma** yena | **hataṁ vrataṁ** sva-dāra-niyamādi yasya ||45||

**krama-sandarbhaḥ** : nāmāparādha-yuktāpekṣayāha—ya evam iti dvābhyām | amaṅgalo nāmāparādhy api ||45||

**viśvanāthaḥ** : _na vyākhyātam._

 —o)0(o—

**|| 6.2.46 ||**

**nātaḥ paraṁ karma-nibandha-kṛntanaṁ**

**mumukṣatāṁ tīrtha-padānukīrtanāt |**

**na yat punaḥ karmasu sajjate mano**

**rajas-tamobhyāṁ kalilaṁ tato’nyathā ||**

**śrīdharaḥ** : **karma-nibandhasya** pāpa-mūlasya **kṛntanaṁ** chedakam **ataḥ paraṁ** **nāsti** | kasmāt param ? **tīrtha-padasyānukīrtanāt** | tatra hetuḥ—**yad** yato’nukīrtanāt | **tato**’nukīrtanāt | **anyathā** prāyaścittāntare **rajas-tamobhyāṁ** **kalilaṁ** malinam eva tiṣṭhati yat tan **manaḥ** **karmasu punar na sajjate** ||46||

**sanātanaḥ : **evaṁ duṣprārabdha-nivārakatvena darśitam | tad evābhivyajya likhati—**nātaḥ param** ity-ādinā, bhāsate naraḥ [ha.bha.vi. 11.374] ity antena | karma-nibandhanasya pāpa-mūlasya **kṛntanaṁ** chedakam, ataḥ paraṁ nāsti | kasmāt param ? **tīrtha-padasya** bhagavato’**nukīrtanāt** | tatra hetuḥ—**yad** yato’nukīrtanāt | **tato**’nukīrtanāt | anyathā prāyaścittāntare **rajas-tamobhyāṁ kalilaṁ** malinam eva tiṣṭhati yat tan-manaḥ | 

yadyapi karma-nibandha-kṛntanam ity aśeṣa-prārabdha-karma-chedanam evātroktaṁ, tathāpy akhila-prārabdha-kṣaye deha-pātāpattyā bhagavad-bhajanāsambhavād duṣprārabdha-kṣaya evābhipretaḥ | ata eva nāma-śruti-bhāṣye likhitam—prārabdha-pāpa-nivartakatvaṁ ca kadācid upāsakecchā-vaśāt iti | anyathātra prastutājāmilādibhir virodhāpatteḥ | athavā rogādi-vilāpanādinā nāraky-uddhāra-paryantena duṣprārabdha-kṣayeṇa deha-pātāpattau satyām api nāma-saṅkīrtana-prabhāvato nitya-pralayādi-nyāyena tadānīm eva bhagavad-bhajanārthaṁ tad-yogya-dehāntarotpattyā, kiṁ vā, pūrva-deham eva sadyo-jāta-bhagavad-bhajanocita-guṇa-viśeṣavattayā navīnam ivāsau prāpety ūhyam | yathā śrī-dhruveṇa parama-padārohaṇa-samaye nija-pūrva-deham eva pārṣadocita-deha-guṇa-yuktatayā bhinnam iva prāptam | tac ca bibhrad rūpaṁ hiraṇmayaṁ [bhā.pu. 4.12.29] ity-ādiṣu śrī-svāmi-pādair vyakta-vyākhyātam eva | 

evam eva bṛhan-nāradīye—


    govindeti japan jantuḥ praty-ahaṁ niyatendriyaḥ |


    sarva-pāpa-vinirmuktaḥ suravad bhāsate naraḥ || [ha.bha.vi. 11.374]

ity-ādi-vacanaṁ susaṅgacchate | yac ca bahiḥ sukha-duḥkha-phalake prārabdhe kṣīṇe’pi paścāt tasya kadācit kasyacit kiñcid dehādau bāhya-sukhaṁ duḥkhaṁ ca dṛśyate, tac ca loke bhakti-māhātmya-saṅgopanārthaṁ śrī-bhagavatā bhaktena vā tenaivātmācchādanārthaṁ śaktyā sampradarśyata iti jñeyam | evaṁ sarvam anavadyam |||46|| (hari-bhakti-vilāsaḥ 11.371)

**krama-sandarbhaḥ** : _na vyākhyātam._

**viśvanāthaḥ** : yad yato’nukīrtanāt karmasu mana eva na sajjate anyathā prāyaścittāntarais tu kalilaṁ malinam eva ||46||

** —o)0(o—**

**|| 6.2.47 || **

**ya etaṁ paramaṁ guhyam itihāsam aghāpaham |**

**śṛṇuyāc chraddhayā yukto yaś ca bhaktyānukīrtayet ||**

_na katamenāpi vyākhyātam._

 —o)0(o—

**|| 6.2.48 || **

**na vai sa narakaṁ yāti nekṣito yama-kiṅkaraiḥ |**

**yady apy amaṅgalo martyo viṣṇu-loke mahīyate ||**

**śrīdharaḥ** : na cekṣito bhavati ||48||

**krama-sandarbhaḥ, viśvanāthaḥ** : _na vyākhyātam._

 —o)0(o—

**|| 6.2.49 || **

**mriyamāṇo harer nāma gṛṇan putropacāritam |**

**ajāmilo’py agād dhāma kim uta śraddhayā gṛṇan ||**

**śrīdharaḥ** : **mriyamāṇo**’vaśatvena śraddhā-vihīno’pi ||49||

**sanātanaḥ** (ha.bha.vi. 11.436): **dhāma** hareḥ ||49|| 

**krama-sandarbhaḥ** : yato mriyamāṇa iti ||49||

**viśvanāthaḥ** : prakaraṇam upasaṁhṛtyāpi punaḥ sarvathā pratīty-artham ekenaiva vākyena nāma-māhātmya-siddhāntam āha—mriyamāṇa iti | mriyamāṇatvād eva aśraddhayāpi **gṛṇan,** kiṁ punaḥ **śraddhayeti** | **mriyamāṇo**’pi kiṁ punar jīvann iti **putropacāritam** api, kiṁ punaḥ sākṣād eva **ajāmilo** mahā-pātaky api, kiṁ punar niṣpāpa ity avadhāraṇa-catuṣṭayam ||49||

iti sārārtha-darśinyāṁ harṣiṇyāṁ bhakta-cetasām |

ṣaṣṭha-skandhe dvitīyo’yaṁ saṅgataḥ saṅgataḥ satām ||*||

 —o)0(o—

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe

ajāmilopākhyāne dvitīyo’dhyāyaḥ |

|| 6.2 ||

**(6.3)**


### atha tṛtīyo'dhyāyaḥ 




**|| 6.3.1 ||**

**śrī-rājovāca**—

**niśamya devaḥ sva-bhaṭopavarṇitaṁ**

**pratyāha kiṁ tān api dharmarājaḥ|**

**evaṁ hatājño vihatān murārer**

**naideśikair yasya vaśe jano’yam ||**

**śrīdharaḥ : **

tṛtīye tu yamenāpi vaiṣṇavotkarṣa-varṇanaiḥ |

sāntvayitvā svadūtās te vaiṣṇave kiṅkarī-kṛtāḥ ||*||

viṣṇu-dūtair nirṇītaṁ śāstrārthaṁ yama-mukhena draḍhayituṁ tṛtīyādhyāyārambhaḥ | tatra yad uktaṁ yama-rājñe yathā sarvam ācacakṣuḥ[bhā.pu. 6.2.21] iti tataḥ kiṁ tatra vṛttam ? iti pṛcchati, niśamyeti | murārer naideśikaiḥ kiṅkarair evaṁ vihatān | ata eva hatā ājñā yasya | yasya vaśa-varty ayaṁ janaḥ so’pi tān prati kim āha ||1||

**krama-sandarbhaḥ : **loka-saṁśayam iti | svasya tu na saṁśaya iti bhāvaḥ ||1||

**viśvanāthaḥ : **

tṛtīye tu yamaṁ prāhur dūtās te svāvamānanam |

sa ca tān śikṣayāmāsa bhakter aiśvaryam adbhutam ||

kṛṣṇa-bhaktaiḥ sva-bhaktaiś ca yamo yadyapi dhik-kṛtaḥ |

na cukopa pratyuta svāśikṣaṇād anutaptavān ||

viṣṇu-dūtair nirṇītaṁ śāstrārthaṁ yama-mukhenāpi draḍhayituṁ tṛtīyādhyāyam ārabhate | tatra yad uktaṁ yama-rājñe yathā sarvam ācacakṣuḥ[bhā.pu. 6.2.21] iti tatra tataḥ kiṁ vṛttam ? iti pṛcchati, niśamyeti | murārer naideśikair harer ājñā-kāribhir eva vihatān | tān svayaṁ ca hatājñaḥ ||1||

 —o)0(o—

**|| 6.3.2 ||**

**yamasya devasya na daṇḍa-bhaṅgaḥ**

**kutaścana rṣe śruta-pūrva āsīt |**

**etan mune vṛścati loka-saṁśayaṁ**

**na hi tvad-anya iti me viniścitam ||**

**śrīdharaḥ : **atyāścaryam etad ity āha—yamasyeti | he ṛṣe, yamasya daṇḍa-bhaṅgaḥ kutaścana kasmāccid api śruta-pūrvo nāsīt | etad etasminn arthe | yad vā, na śruta-pūrvaḥ | etad yama-dūta-nirākaraṇaṁ cāsīt | ataḥ sarvasyāpi lokasya saṁśayo vartate taṁ tvatto’nyo na cchinattīti me niścitamataḥ kathayeti śeṣaḥ ||2||

**krama-sandarbhaḥ : _na vyākhyātam._**

**viśvanāthaḥ : **kutaścana, he ṛṣe ! kasmād api na śruta-pūrvaḥ, etat etam ||2||

 —o)0(o—

**|| 6.3.3 ||**

**śrī-śuka uvāca**—

**bhagavat-puruṣai rājan yāmyāḥ pratihatodyamāḥ |**

**patiṁ vijñāpayām āsur yamaṁ saṁyamanī-patim ||**

**śrīdharaḥ : bhagavataḥ puruṣaiḥ pratihata udyamo** yeṣāṁ te | **yāmyāḥ** puruṣāḥ ||3||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.3.4 ||**

**yamadūtā ūcuḥ**—

**kati santīha śāstāro jīva-lokasya vai prabho |**

**traividhyaṁ kurvataḥ karma phalābhivyakti-hetavaḥ ||**

**śrīdharaḥ : **kati santīty ākṣepoktiḥ | trai-vidyaṁ tri-vidham | svārthe ṣyañ | yad vā, trai-vidyaṁ yathā bhavati tathā karma kurvataḥ | tathā karma-phalasyābhivyakti-hetavaḥ kati santīti ||4||

**krama-sandarbhaḥ : _na vyākhyātam._**

**viśvanāthaḥ : **sarva-loka-parābhava-pradā vayam apy evaṁ parābhavaṁ sahāmahe, tad adya teṣāṁ caturṇāṁ catur-bhujānāṁ śāstiṁ kārayitvā tam evājāmilaṁ narakam evāneṣyāmaḥ, yady ānetuṁ na śaknumas tarhy asya khadyotasya dūtyam evātaḥ-paraṁ na kurma ity antaḥ-kopa-gadgadākṣaraḥ sākṣepam āhuḥ—katīti traividhyaṁ trividham ||4||

 —o)0(o—

**|| 6.3.5 ||**

**yadi syur bahavo loke śāstāro daṇḍa-dhāriṇaḥ |**

**kasya syātāṁ na vā kasya mṛtyuś cāmṛtam eva vā ||**

**śrīdharaḥ : **santu bahavaḥ ko bādhas tatrāhuḥ—yadīti | mṛtyur duḥkham, amṛtaṁ sukham | teṣāṁ vipratipattau te ubhe kasya syātām ? na kasyāpi, paraspara-virodhenobhayor api pratibandhāt | aikamatye tu kasya vā na syātām ? ekaḥ sukhaṁ kartum icchati, duḥkhaṁ cānyaḥ | aikamatye ca tayoḥ paraspara-kāryānumodanenobhayor api prāpte kasya vā te ubhe api na syātām ity arthaḥ ||5||

**krama-sandarbhaḥ : _na vyākhyātam._**

**viśvanāthaḥ : **santu bahavas tatra ko bādha ity ata āhuḥ—yadīti | karma-phalaṁ hi dvividhaṁ mṛtyur narakam amṛtaṁ svargaḥ tayor dvayor eva sattvam āropayitum icchatāṁ teṣāṁ madhye kasya te dve syātām api tu virodhe sati narakasyāpīty arthaḥ | daivād aikamatyena teṣām avirodhe sati kasya vā na syātām ? api tu te dve api sarvasya syātāṁ na tv ekaṁ vinigamanābhāvād iti | punar virodha eva bhaved iti bhāvaḥ ||5||

 —o)0(o—

**|| 6.3.6 ||**

**kintu śāstṛ-bahutve syād bahūnām iha karmiṇām |**

**śāstṛtvam upacāro hi yathā maṇḍala-vartinām ||**

**śrīdharaḥ : **nanu bahūnāṁ karmiṇāṁ vyavasthayā bahavaḥ śāstāro bhavantu, tathā sati nāyaṁ doṣaḥ syāt tatrāhuḥ—bahūnāṁ karmiṇāṁ vyavasthayā śāstṛtva-bahutve śāstṛtvaṁ syāt ghaṭeta | kintu tadā yat sarva-śāstari mukhyaṁ śāstṛtvaṁ tad ekadeśe upacāra-mātram eva syāt | yathā cakra-vartina eva mukhyaṁ śāstṛtvaṁ maṇḍala-vartinām upacāra-mātram, niraṅkuśatvābhāvāt ||6||

**krama-sandarbhaḥ : _na vyākhyātam._**

**viśvanāthaḥ : **nanu bahūnāṁ karmiṇāṁ vyavasthayaiva bahavaḥ śāstāro bhavantu, tathā sati nāyaṁ doṣaḥ syāt ? tatrāhuḥ—kiṁ tv iti | sarva-śāstary eva śāstṛtvaṁ mukhyam ekadeśe tūpacāra eva | yathā cakravartinaḥ eva mukhyaṁ śāstṛtvaṁ maṇḍala-vartināṁ karmiṇāṁ tv aupacārikaṁ niraṅkuśatvābhāvāt ||6|| 

 —o)0(o—

**|| 6.3.7 ||**

**atas tvam eko bhūtānāṁ seśvarāṇām adhīśvaraḥ |**

**śāstā daṇḍa-dharo nṝṇāṁ śubhāśubha-vivecanaḥ ||**

**śrīdharaḥ : **yasmād evaṁ śāstṛ-bahutvaṁ na ghaṭate’tas tvam eka eva śāstā | śubhāśubhe vivinaktīti tathā ||7||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.3.8 ||**

**tasya te vihito daṇḍo na loke vartate’dhunā |**

**caturbhir adbhutaiḥ siddhair ājñā te vipralambhitā ||**

**śrīdharaḥ : **vipralambhitā vañcitā | laṅghitety arthaḥ ||8||

**krama-sandarbhaḥ : _na vyākhyātam._**

**viśvanāthaḥ : **vipralambhitā vañcitā | khaṇḍitety arthaḥ ||8||

 —o)0(o—

**|| 6.3.9 ||**

**nīyamānaṁ tavādeśād asmābhir yātanā-gṛhān |**

**vyāmocayan pātakinaṁ chittvā pāśān prasahya te ||**

**śrīdharaḥ : **tad evāhuḥ—nīyamānam iti ||9||

**krama-sandarbhaḥ : _na vyākhyātam._**

**viśvanāthaḥ : **kena prakāreṇety ata āhuḥ—nīyamānam iti | tena tān atrānīya yadi tad-aparādha-daṇḍaṁ dātuṁ tvaṁ pārayiṣyasi, tadaiva tvaṁ śāstā asmākam api duḥkhāgnir nirvātīti bhāvaḥ ||9||

 —o)0(o—

**|| 6.3.10 ||**

**tāṁs te veditum icchāmo yadi no manyase kṣamam |**

**nārāyaṇety abhihite mā bhair ity āyayur drutam ||**

**śrīdharaḥ : **te tvattaḥ | yadi no’smakaṁ kṣamaṁ hitaṁ manyase | anyathā’jñānatas tad avajñāne tavāpy anarthaḥ syāt | atarkyo hi teṣāṁ prabhavo yato nārāyaṇeti kevalam abhihite mā bhayaṁ kurv iti vadantaḥ śīghram āgatāḥ ||10||

**krama-sandarbhaḥ : **atha teṣāṁ jñānāya kiñcic ceṣṭādikam ucyatāṁ tatrāhuḥ—nārāyaṇa iti ||10||

**viśvanāthaḥ : **nanu te sva-prabhu-sthānaṁ gatāḥ samprati ke tān atrānayantu, yato daṇḍayāmīti cet, tatrāhuḥ—tāṁs te tvatto mahā-sarvajñatvāt veditum icchāmaḥ | kasya te dūtāḥ kva vasantīti āneṣyāmas tu balād vayam eveti bhāvaḥ | yadi naḥ kṣamaṁ hitaṁ manyase, anyathā parābhavāsahiṣṇutayā vayaṁ mariṣyāma eveti bhāvaḥ | tān jñātuṁ teṣāṁ ceṣṭitaṁ kim api brūtheti ced aho hantādbhutaṁ teṣāṁ dhārṣṭyam ity āhuḥ—nāreti | mā bhair mā bhaiṣīr iti pāpinam apy ūcur aho anyāya iti bhāvaḥ ||10||

 —o)0(o—

**|| 6.3.11 ||**

**śrī-bādarāyaṇir uvāca—**

**iti devaḥ sa āpṛṣṭaḥ prajā-saṁyamano yamaḥ |**

**prītaḥ sva-dūtān pratyāha smaran pādāmbujaṁ hareḥ ||**

**śrīdharaḥ : **prajāḥ saṁyamayatīti tathā ||11||

**krama-sandarbhaḥ : **prīta iti | śrī-nārāyaṇa-puruṣatva-nirṇayāt pūrvaṁ tv anyadīyatva-jñāne duḥkhaṁ jātam āsīd iti ||11||

**viśvanāthaḥ : **smaran prīta iti nārāyaṇa-nāma-śravaṇa-mātrād eveti bhāvaḥ ||11||

 —o)0(o—

**|| 6.3.12 ||**

**yama uvāca**—

**paro mad-anyo jagatas tasthuṣaś ca**

**otaṁ protaṁ paṭavad yatra viśvam|**

**yad-aṁśato’sya sthiti-janma-nāśā**

**nasy otavad yasya vaśe ca lokaḥ ||**

**madhvaḥ : **otaṁ protaṁ paṭavat | 


    yathā kanthā-paṭāḥ sūtra otāḥ protāś ca saṁsthitāḥ |


    evaṁ viṣṇāv idaṁ viśvam otaṁ protaṁ ca saṁsthitam || iti skānde ||12||

**śrīdharaḥ : **matto’nyo jagatas tasthuṣaś ca paro’dhīśvaro’sti ahaṁ tu jaṅgamānām eva tatrāpi nṛṇām eva tatrāpi pāpinām eva tat kiṅkaraḥ sann īśvaraḥ, sa tu sarveśvaraḥ | ko’sau ? yatra yasmin viśvam otaṁ protaṁ cordhva-tiryak-tantuṣu paṭavat | yasya tv aṁśebhyo viṣṇu-brahma-rudrebhyo’sya sthity-ādayo bhavanti, yasya ca vaśe loko vartate | nāsikāyāṁ prota-balīvarda-vat ||12||

**krama-sandarbhaḥ : _na vyākhyātam._**

**viśvanāthaḥ : **kim are aparādhinaḥ pralapatha tattvaṁ śṛṇuthety āha—para iti | yaṁ māṁ loka-śāstāraṁ jānītha tasmān matto’pi mad-upalakṣitebhya indrādibhyo’pi paraḥ śreṣṭho’dhīśvaro’sti | ahaṁ tu jaṅgamānām eva tatrāpi pāpinām eva, tatrāpi tat kiṅkara, sa tu sarveśvaraḥ | ko’sau ? yatra yasminviśvam otaṁ protaṁ ca ūrdha-tiryak-tantuṣu paṭavat | yad-aṁśebhyo viṣṇu-rudrebhyaḥ, nasy otavann asi prota-balīvardavat ||12||

 —o)0(o—

**|| 6.3.13 ||**

**yo nāmabhir vāci janaṁ nijāyāṁ**

**badhnāti tantryām iva dāmabhir gāḥ|**

**yasmai baliṁ ta ime nāma-karma-**

**nibandha-baddhāś cakitā vahanti ||**

**śrīdharaḥ : **etat prapañcayati—brāhmaṇādi-nāmabhir vāci nijāyāṁ tantryāṁ dāmanyāṁ janānyo badhnāti dāmabhir gā balīvardān iva | ta ime jīvā nāma-karmabhir nibandhair dṛḍha-bandha-sādhanair baddhā yasmai baliṁ vahanti | yad adhīnāḥ karma kurvantīty arthaḥ ||13||

**krama-sandarbhaḥ : _na vyākhyātam._**

**viśvanāthaḥ : **etad eva prapañcayati—ya iti | vāci veda-lakṣaṇāyāṁ nāmāni brāhmaṇādīni karmāṇi yajanādīni tair eva nibandhair nirbandhakair baddhāḥ ||13||

 —o)0(o—

**|| 6.3.14 ||**

**ahaṁ mahendro nirṛtiḥ pracetāḥ**

**somo’gnir īśaḥ pavano viriñciḥ |**

**āditya-viśve vasavo’tha sādhyā**

**marud-gaṇā rudra-gaṇāḥ sasiddhāḥ ||**

**anye ca ye viśva-sṛjo’mareśā**

**bhṛgv-ādayo’spṛṣṭa-rajas-tamaskāḥ|**

**yasyehitaṁ na viduḥ spṛṣṭa-māyāḥ**

**sattva-pradhānā api kiṁ tato’nye ||**

**śrīdharaḥ : **yasya ca līlā durvibhāvyety āha—aham iti dvābhyām ||14|| na spṛṣṭaṁ rajas-tasmaś ca yaiḥ īhitam abhipretaṁ ceṣṭitaṁ va na viduḥ | spṛṣṭa-māyā māyayā spṛṣṭāḥ | tatas tebhyo’nye na vidur iti kiṁ punar vaktavyam ||15||

**krama-sandarbhaḥ : _na vyākhyātam._**

**viśvanāthaḥ : **na kevalaṁ sa mad-vidhebhyaḥ para eva, kintu vayaṁ viriñci-paryantāḥ sarvajñā api sa kadā kiṁ kuryād ity api na vidma ity āha—aham iti | īhitaṁ cikīrṣitam | tad uktaṁ—


    na hy asya karhicid rājan pumān veda vidhitsitam |


    yad vijijñāsayā yuktā muhyanti kavayo’pi hi || [bhā.pu. 1.9.16] iti |

aspṛṣṭa-rajas-tamaskā api spṛṣṭā sattva-mayī māyā yair yataḥ sattva-pradhānāḥ ||14-15||

 —o)0(o—

**|| 6.3.16 ||**

**yaṁ vai na gobhir manasāsubhir vā**

**hṛdā girā vāsu-bhṛto vicakṣate |**

**ātmānam antar-hṛdi santam ātmanāṁ**

**cakṣur yathaivākṛtayas tataḥ param ||**

**śrīdharaḥ : **tan māyayā vimohitatvān na jānantīty uktam aviṣayatvāc ca tasyety āha—yam iti | gobhir indriyair hṛdā cittena na vicakṣate na paśyanti | yad vācānabhyuditaṁ, yan mano na manute ity-ādi-śruteḥ | ātmanāṁ jīvānām ātmānaṁ draṣṭāram | ākṛtayo rūpāṇi cakṣur yathā karma-bhūtaṁ na jānanti, tataḥ paramākṛtīnāṁ prakāśakam | na hi pramātā pramāṇasya viṣaya iti bhāvaḥ | evaṁ-bhūtaḥ parameśvaro mad-anyo’stīti pūrveṇaiva saṁbandhaḥ ||16||

**krama-sandarbhaḥ : **yaṁ vaīti | śrī-bhagavad-rūpa eva vāg-ādy-agocaratayā śrutibhir varṇyata iti vyajya tasya sva-prakāśatvaṁ vyañjitaṁ na vicakṣate na viṣayīkurvanti ||16||

**viśvanāthaḥ : **taṁ tv atīndriyatvāt sutarām eva na jānīma ity āha—yam iti | gobhir jñānendriyair manasā sa-vikalpatayā asubhiḥ karmendriyaiḥ hṛdā cittena nirvikalpatayā ca na vicakṣate na jānanti | ātmanāṁ jīvānām anekeṣām ekam evātmānam antaryāminam | ākṛtayo rūpāṇi cakṣur yathā karma-bhūtaṁ, tataḥ prakāśyebhyaḥ paraṁ prakāśakam ||16||

 —o)0(o—

**|| 6.3.17 ||**

**tasyātma-tantrasya harer adhīśituḥ**

**parasya māyādhipater mahātmanaḥ |**

**prāyeṇa dūtā iha vai manoharāś**

**caranti tad-rūpa-guṇa-svabhāvāḥ ||**

**śrīdharaḥ : **bhavatv evaṁ-bhūto’nyaḥ parameśvaraḥ, ye punar asmān nirbhartsya pāpinaṁ rakṣitavantas te ke tān āha—tasyeti dvābhyām | tasyeva rūpaṁ guṇāḥ prabhāvādayaḥ svabhāvo bhakta-vātsalyādir yeṣāṁ te ||17||

**krama-sandarbhaḥ : _na vyākhyātam._**

**viśvanāthaḥ : **nanubhavatv evaṁ-bhūto’nyaḥ parameśvaras taṁ na jijñāsāmahe ye tv asmān nirbhartsya pātakinaṁ rarakṣus te ke ity ata āha—tasyeti | prāyeṇa manoharā iti yuṣmākaṁ tu na manoharā iti bhāvaḥ ||17||

 —o)0(o—

**|| 6.3.18 ||**

**bhūtāni viṣṇoḥ sura-pūjitāni**

**durdarśa-liṅgāni mahādbhutāni |**

**rakṣanti tad-bhaktimataḥ parebhyo**

**mattaś ca martyān atha sarvataś ca ||**

**śrīdharaḥ : **viṣṇor bhūtāni bhṛtyāḥ durdaśāni draṣṭum apy aśakyāni liṅgāni rūpāṇi yeṣāṁ tāni | tad-bhaktimato viṣṇu-bhaktān | parebhyaḥ śatrubhyo mattaḥ sarvato'gny-ādibhyaś ca rakṣanti ||18||

**krama-sandarbhaḥ : _na vyākhyātam._**

**viśvanāthaḥ : **sura-pūjitānīti | re mūrkhās tān apūjitavanto yūyam aparādhina eveti bhāvaḥ | tad-bhaktimato viṣṇu-bhaktān mattaś ceti vayaṁ ke varākā iti bhāvaḥ ||18||

—o)0(o—

**|| 6.3.19 ||**

**dharmaṁ tu sākṣād bhagavat-praṇītaṁ**

**na vai vidur ṛṣayo nāpi devāḥ |**

**na siddha-mukhyā asurā manuṣyāḥ**

**kuto nu vidyādhara-cāraṇādayaḥ ||**

**śrīdharaḥ : **nanu viṣṇu-bhaktāś cet katham adharma-pakṣapātaṁ kṛtavantaḥ ? tatrāha—dharmam iti | **ṛṣayo** bhṛgv-ādayaḥ ||19||

**caitanya-mata-mañjuṣā : **dharmaṁ tu sākṣād ity-ādi | **bhagavat-praṇītaṁ** bhagavate bhagavat-prāpty-arthaṁ praṇītaṁ bhāgavata-dharmam ity arthaḥ | **vai** niścitam | **ṛṣayo** bhṛgv-ādayaḥ | **devā** indrādayaś ca na viduḥ ||19||

**krama-sandarbhaḥ : _na vyākhyātam._**

**viśvanāthaḥ : **nanv evaṁ cet tarhi te katham adharma-pakṣa-pātina iti ced dharma-tattvaṁ yuṣmad-vidhā mūḍhāḥ kuto jñāsyanti ? mahā-vidvāṁso munayo’pi na jānantīty āha—dharmam iti ||19||

—o)0(o—

**|| 6.3.20-21 ||**

**svayambhūr nāradaḥ śambhuḥ kumāraḥ kapilo manuḥ |**

**prahlādo janako bhīṣmo balir vaiyāsakir vayam ||**

**dvādaśaite vijānīmo dharmaṁ bhāgavataṁ bhaṭāḥ |**

**guhyaṁ viśuddhaṁ durbodhaṁ yaṁ jñātvāmṛtam aśnute ||**

**śrīdharaḥ : **nanu ke’pi cen na jānanti tasya sattve kiṁ pramāṇaṁ tatrāha, svayambhūr iti | kumāraḥ sanat-kumāraḥ | vayam ety ātmānam eva bahu-manyamāno nirdiśati ||20-21||

**caitanya-mata-mañjuṣā : **tarhi ke’pi yadi na viduḥ, tadā tat-sattāyāṁ kiṁ-pramāṇam ? ity āha—svayambhūr ity-ādi-dvābhyām | mayādau brahmaṇe proktā dharmo yasyāṁ mad-ātmakaḥ [bhā.pu. 11.14.33] iti svayaṁ bhagavatā svayambhūr upadiṣṭa iti sa eva yathārthaṁ veda, tan-mukhāt śrutvā nārado’pi, śambhur bhagavad-abhinnatvāt, kumāraḥ sākṣād-darśanāt, kapilas tad-avatāratvāt, manur brahmaṇā yathārtham upadiṣṭatvāt | prahlādaḥ parama-bhāgavatatvāt | janako bhāgavatānāṁ saṅgāt | bhīṣmaḥ prāṇa-tyāga-samaye bhagavad-rati-prārthakatvāt | baliś caraṇāravinda-sparśāt | vaiyāsakiḥ śrī-bhāgavatopadeśāt | aham ity arthe vayam | vayaṁ vidur atropalambhāt yadyapi bhīṣmādayaḥ prācīnā na bhavanti, tathāpi bhaviṣyati bhūtavan nirdeśa-parigaṇanam | kumāra iti sanat-kumāra eka eva, na tu kumāra-vargaḥ | sanatkumāro hi, yat-pāda-paṅkaja-palāśa-vilāsa-bhaktyā [bhā.pu. 4.22.39] iti pṛthuṁ pratyupadideśa | etena purāṇādi-kartā vyāso’pi na jānātīti bhāvaḥ | nāradopadeśād bhāgavata-karaṇa-kāle bhagavad-bhakti-yoga-mahimānaṁ vedeti bhāvaḥ | durbodhaṁ pratikūla-mārgāṇāṁ durjñeyam | yaṁ jñātvāmṛtaṁ śrī-caraṇāravindāsavam aśnute, jñātveti jñāna-mātreṇa | kiṁ punar ācaraṇeneti bhāvaḥ ||20-21||

**krama-sandarbhaḥ : **vijānīma eva na tu nija-smṛtyādau spaṣṭaṁ kathayāma ity arthaḥ | tatra hetuḥ—guhyaṁ loka-maryādā-rakṣaṇāya gopyam | kiṁ ca, sādhāraṇa-janair durbodhaṁ ca | durbodhatve hetuḥ—viśuddhaṁ na hy aśuddhāḥ śuddhaṁ jñātum arhantīti guhyatve hetu-viśeṣaḥ—yam iti | he bhaṭāḥ ! iti tasmād yūyaṁ tu sutarāṁ na jānīthety arthaḥ ||21||

**bhakti-sandarbhaḥ** (110) : **ete** dharma-pravartakā **vijānīma** eva, na tu sva-smṛty-ādiṣu[^4] prāyeṇopadiśāma ity arthaḥ | yato **guhyam** aprakāśyaṁ **durbodham** anyais tathā grahītum aśakyaṁ ca | guhyatve hetuḥ—**yaṁ jñātvā **iti | **[amṛtaṁ** paramaṁ phalam—


    brahmānando bhaved eṣa cet parārddha-guṇīkṛtaḥ |


    naiti bhakti-sukhāmbhodheḥ paramāṇu-tulām api || [bha.ra.si. 1.1.38]

ity-ādau sūcitaṁ paramatvam | vikrīḍitaṁ vraja-vadhūbhir idaṁ ca viṣṇoḥ [bhā.pu. 10.33.40] ity-ādau, bhaktiṁ parām ity-ādinoktam | kṛṣṇādharāmṛtāsvāda-siddhir atra ity-ādau kiñcid viśaditam aśnute |][^5] ata eva vakṣyate—prāyeṇa veda tad idaṁ na mahājano’yam [bhā.pu. 6.3.25] ity-ādi | atra **mahājano** dvādaśabhyas tad-anugṛhīta-sampradāyibhyaś cānyo mahāguṇa-yukto’pīty arthaḥ |

**viśvanāthaḥ : **nanu ke’pi cen na jānanti, tarhi tasya sattve kiṁ pramāṇam ? tatrāha—svayambhūr iti | vijānīya iti na tu nija-kṛta-smṛti-śāstreṣv api spaṣṭaṁ kathayāma ity arthaḥ | tatra hetavaḥ—guhyaṁ parama-tattvatvāt saṁvṛtyaiva sthāpyaṁ rāja-vidyā-rāja-guhyādhyāye—sarva-guhyatamaṁ bhūyaḥ śṛṇu me ity atra hetor eva dṛṣṭatvāt, viśuddhaṁ guṇātītaṁ sa-guṇa-smṛti-śāstreṣu vaktum anarhatvāt durbodhaṁ karmibhir artha-vādādi-doṣa-kalilāntaḥkaraṇair durjñeyatvāt ||20-21||

—o)0(o—

**|| 6.3.22 ||**

**etāvān eva loke’smin puṁsāṁ dharmaḥ paraḥ smṛtaḥ |**

**bhakti-yogo bhagavati tan-nāma-grahaṇādibhiḥ ||**

**śrīdharaḥ : **tam eva dharmam āha—etāvān iti ||22||

**sanātanaḥ **(ha.bha.vi. 11.559) : tasya bhagavato nāma-grahaṇādibhir iti bhakter nāma-grahaṇa-pradhānatābhipretā ||22||

**caitanya-mata-mañjuṣā : **bhāgavata-dharma eva paro dharma ity āha—etāvān evety-ādi | puṁsāṁ paro dharmaḥ smṛtaḥ | ko’sau ? bhagavati bhakti-yogaḥ | kiṁ prakārakaḥ ? ity āha—tan-nāma-grahaṇādibhiḥ ||22||

**krama-sandarbhaḥ : **loke’sminn iha jagatīty arthaḥ | tan-nāma-grahaṇādibhir iti tṛtīyā prakṛty-ābhirūpa itivat ||22||

**bhakti-sandarbhaḥ 92 : **tad evam asmin śrīmati mahā-purāṇe guru-śiṣya-bhāvena pravṛttānām upadeśa-śikṣā-vākyeṣu bhakter evābhidheyatvaṁ sādhitam | tathā—


    tat kathyatāṁ mahā-bhāga yadi kṛṣṇa-kathāśrayam |


    athavāsya padāmbhoja- makaranda-lihāṁ satām ||[bhā.pu. 1.16.6]

ity anusāreṇa sarveṣām itihāsānām api tan-mātra-tātparyatvaṁ jñeyam | vistara-bhiyā tu na vivriyate | athānyatra ca tad eva dṛśyate | tatrānvayena yathā—etāvān eveti |

**puṁsāṁ** jīva-mātrāṇāṁ **paro dharmaḥ** sārvabhaumo dharma **etāvān** eva smṛtaḥ, naitad adhikaḥ | etāvattvam evāha—**tan-nāma-grahaṇādibhir** yo **bhakti-yogaḥ** sākṣād bhaktir iti | **eva**-kāreṇānya-vyāvṛttatvaṁ spaṣṭayati—bhavatīti | nāma-grahaṇādīny api yadi karmādau tat-sādguṇyādy-arthaṁ prayujyante, tadā tasya paratvaṁ nāsti | tuccha-phalārthaṁ prayuktatvena tad-aparādhād ity arthaḥ | tathaiva kṣayiṣṇu-phala-dātṛtvaṁ ca bhavatīti bhāvaḥ ||22||

**viśvanāthaḥ : **tarhi tam eva dharmam asmān sevakān śikṣayitvā trāyasvety āha—etāvān eva prabheda-bāhulye’pi vastutas tv iyān eveti bhāvaḥ | para iti para-śabda-viśeṣyatvenocya-mānaḥ | **tan-nāma-grahaṇādibhir** iti karmārpaṇa-lakṣaṇaḥ sa-guṇo yogo vyāvṛttaḥ | etad eva śrī-bhāgavatasyābhidheya-tattvam | yad uktaṁ śāstrārambha eva—dharmaḥ projjhita-kaitavo’tra paramaḥ [bhā.pu. 1.1.2] iti, sa vai puṁsāṁ paro dharmaḥ [bhā.pu. 1.2.6] iti ||22||

 —o)0(o—

**|| 6.3.23 ||**

**nāmoccāraṇa-māhātmyaṁ hareḥ paśyata putrakāḥ |**

**ajāmilo’pi yenaiva mṛtyu-pāśād amucyata ||**

**śrīdharaḥ : **na cātra pramāṇaṁ vaktavyaṁ dṛṣṭatvād ity āha—nāmoccāraṇeti | yenaiva kevalena sakṛd-uccāritena ||23||

**caitanya-mata-mañjuṣā : **nāma-grahaṇa-māhātmyaṁ darśayati—nāmoccāraṇa-māhātmyam ity-ādi-dvābhyām | iyāya muktiṁ pārṣada-sārūpya-mokṣam ||23||

**krama-sandarbhaḥ : _na vyākhyātam._**

**viśvanāthaḥ : **na cātra pramāṇam anveṣṭavyaṁ sākṣād dṛṣṭatvād ity āha—nāmeti ||23||

 —o)0(o—

**|| 6.3.24 ||**

**etāvatālam agha-nirharaṇāya puṁsāṁ**

**saṅkīrtanaṁ bhagavato guṇa-karma-nāmnām |**

**vikruśya putram aghavān yad ajāmilo’pi**

**nārāyaṇeti mriyamāṇa iyāya muktim ||**

**śrīdharaḥ : **nanu nāmābhāsena kathaṁ sarva-pāpa-kṣayaḥ syāt ? śraddhā-bhakty-āvṛttyāder api vidhānāt | tathā hi—sāyaṁ prātar gṛṇan bhaktyā duḥkha-grāmād vimucyate[bhā.pu. 1.3.29] iti, anudinam idam ādareṇa śṛṇvan[bhā.pu. 4.23.39] iti, 


    śravaṇaṁ kīrtanaṁ dhyānaṁ harer adbhuta-karmaṇaḥ | 


    janma-karma-guṇānāṁ ca tad arthe’khila-ceṣṭitam || [bhā.pu. 11.3.27]

ity-ādy asminn eva purāṇe tatra tatra paṭhyate | purāṇāntare ca, pāpa-kṣayaś ca bhavati smaratāṁ tam ahar-niśam iti | atraiva ca, 


    tasmāt saṅkīrtanaṁ viṣṇor jagan-maṅgalam aṁhasām | 


    mahatām api kauravya viddhy ekāntika-niṣkṛtam || [bhā.pu. 6.3.31]

ity-ādinā samyak kīrtanād eva mucyate | 

kiṁ ca, tathā sati kim iti manv-ādayo dvādaśābdādīni smareyuḥ | tasmād idam anupapannam iva tan nāha—etāvateti | bhagavato guṇānāṁ karmaṇāṁ ca nāmnāṁ ca samyak kīrtanam iti yad etāvatā puṁsām agha-nirharaṇāya pāpa-kṣaya-mātrāyālam upayogo nāsti | alaṁ-śabdo’tra vāraṇe | yathāhāmara-siṁhaḥ, alaṁ bhūṣaṇa-paryāpti-śakti-vāraṇa-vācakam iti | 

upayogābhāvam evāha | ajāmilo maha-pātaky api nārāyaṇeti vikruśya, na tu samyak kīrtayitvā | tac ca putraṁ vikruśya, na tu harim | aghavān aśucir api mriyamāṇo’svastha-citto’pi muktim avāpa, na tv agha-nirharaṇa-mātram | ato nāmābhāsenāpi sarva-pāpa-kṣaya ity eva tattvam | āvṛtti-śraddhādi-vidhayas tu pāpa-vāsanākṣayārthā ity uktam eva, harer guṇānuvādaḥ khalu sattva-bhāvanaḥ ity atra ||24||

**sanātanaḥ **(ha.bha.vi. 11.427) : bhagavato guṇānāṁ karmaṇāṁ ca nāmnāṁ ca | yad vā, guṇa-karma-sambandhināṁ vicitrāṇāṁ nāmnāṁ bahūnāṁ samyak kīrtanaṁ puṁsām agha-nirharaṇāya pāpa-kṣaya-mātrāya bhavatīti yat, etāvatā uktena alaṁ prayojanaṁ nāsti | kutaḥ ? ajāmilo maha-pātaky api nārāyaṇety eva vikruśya, na tv avatāra-sambandhi-guṇa-karma-mādhurī-vaiśiṣṭyaṁ nāma-viśeṣaṁ samyak kīrtayitvā | tatra ca putraṁ vikruśya, na tu harim | aghavān aśucir api akṛta-prāyaścitto’pīti vā | mriyamāṇo’svastha-citto’pi muktim avāpa, na tv agha-nirharaṇa-mātram | tadānīm ajāmilasya dehasya vartamānatvena jīvanmuktataiva siddhā | ato nāmābhāsenāpi yathā-kathañcij jātena muktir api syāt | kim uta pāpa-kṣaya iti bhāvaḥ ||24||

**krama-sandarbhaḥ : **etāvatety asya ṭīkāyāṁ pāpa-vāsanā-kṣayārthā ity atra tathāpi mahad-aparādhādy-ālambanena tiṣṭhati yā pāpa-vāsanā tasyāḥ kṣayārthā ity arthaḥ | maraṇe tu niraparādhasyaiva sato mukhe nāmāvirbhāvaḥ syād iti bhāvaḥ | ittham eva dvitīye etāvān sāṅkhya-yogābhyāṁ [bhā.pu. 2.1.6] ity atra vyākhyātam | ante tu paramo lābha iti | tad uktam—


    kṛṣṇaḥ kṛṣṇaḥ kṛṣṇa ity anta-kāle 


    jalpan jantur jīvitaṁ yo jahāti | 


    ādyaḥ śabdaḥ kalpate tasya muktyai 


    vrīḍā-namrau tiṣṭhato’nyāvṛṇa-sthau || iti |

muktim iyāteti jīvan-mukty-apekṣayā ||24||

**viśvanāthaḥ : **nanu sakṛd uccāritenaiva nāmābhāsena kathaṁ sarva-pāpa-kṣayaḥ tan-nāma-grahaṇādibhir iti tvayāpy ādi-padopadānāt kīrtana-śravaṇādy-aṅga-bhakti-yogena parama-dharmeṇa sarva-pāpa-kṣaya-pūrvaka-mokṣa-prāptir ity uktatvād ity ata āha—etāvateti | bhagavato guṇānāṁ karmaṇāṁ nāmnāṁ ca samyak kīrtanam ity etāvatā puṁsām agha-nirharaṇāya pāpa-kṣaya-mātrāyālam upayogo nāsti | alaṁ-śabdo’tra vāraṇe, nāmādīnām ekatarasyāpi asamyak-kīrtanād api sāgha-nirharaṇa-siddher iti bhāvaḥ | yad yato vikruśyaiva, na tu samyak kīrtayitvā | tac ca nārāyaṇāyeti nāmnā putraṁ vikruśya, na tu harim | aghavān aśucir api, na tu śuciḥ san ajāmilo’py atiprasiddha-mahā-pātaky api, na tv anyaḥ kṣudra-pāpī | mriyamāṇo maraṇa-duḥkha-vivaśo’pi, na tu sustha-cittaḥ muktim iyāya prāpa, na tu pāpa-nirharaṇa-mātram | tasmāt tan-nāma-grahaṇādibhir iti—


    śravaṇaṁ kīrtanaṁ dhyānaṁ harer adbhuta-karmaṇaḥ | 


    janma-karma-guṇānāṁ ca tad arthe’khila-ceṣṭitam || [bhā.pu. 11.3.27]

tasmāt saṅkīrtanaṁ viṣṇor [bhā.pu. 6.3.31] iti, anudinam idam ādareṇa śṛṇvan[bhā.pu. 4.23.39] ity-ādiṣu bhakter anekeṣām aṅgānāṁ śraddhā-vṛtti-samyaktvāder api yad vidhānaṁ tan niraparādhānāṁ prema-vṛddhy-artham | nāmāparādhavatāṁ tu nāmāparādha-kṣayārthaṁ ca | śraddhāmṛta-kathāyāṁ me[bhā.pu. 11.19.20] ity upakramya, 


    evaṁ dharmair manuṣyāṇām uddhavātmani vedinām |


    mayi sañjāyate bhaktiḥ ko’nyo’rtho’syāvaśiṣyate || [bhā.pu. 11.19.24] iti |

atra bhakti-śabdena premaivoktaḥ | ko’nya ity anena mokṣasya nirākaraṇāt—


    nāmāparādha-yuktānāṁ nāmāny eva haranty agham |


    aviśrānta-prayuktāni tāny evārtha-karāṇi ca || iti |

pāpa-kṣayaś ca, bhavati smaratāntam ahar-niśam ity atra ca-kārān nāmāparādha-kṣayaḥ prema-bhaktiś ceti vyākhyeyam iti pāpas tad-vāsanā tan-mūla-bhūtāvidyā-kṣayaḥ, sāyujya-sālokyādikaṁ tu nāmābhāsasyaikasyāpi phalam ity etad upākhyāna eva dṛṣṭam ||24||

—o)0(o—

**|| 6.3.25 ||**

**prāyeṇa veda tad idaṁ na mahājano’yaṁ**

**devyā vimohita-matir bata māyayālam |**

**trayyāṁ jaḍī-kṛta-matir madhu-puṣpitāyāṁ**

**vaitānike mahati karmaṇi yujyamānaḥ ||**

**śrīdharaḥ : **yat tūktaṁ vyarthaṁ tarhi dvādaśābdādi-smaraṇam iti tatrāha—prāyeṇeti | mahā-jano manv-ādiḥ | ayaṁ bhavaḥ—yathāmṛta-sañjīvanauṣadhim ajānanto vaidyā roga-nirharaṇāya tri-kaṭuka-nimbādīni smaranti, tathā svayaṁbhū-śaṁbhu-pramukha-dvādaśa-vyatirekeṇāyaṁ mahā-jano’tiguhyam idam ajñātvā dvādaśābdādikaṁ smaratīti | 

kiṁ ca, māyayā devyā alaṁ vimohita-matir ayaṁ jano madhu madhuraṁ yathā bhavati, evaṁ puṣpitāyāṁ puṣpa-sthānīyair artha-vādair manoharāyāṁ trayyāṁ jaḍī-kṛtā abhiniviṣṭā matir yasya | ato mahaty eva karmaṇi śraddhayā yujyamāno nālpe pravartate | dṛśyate hi prākṛtasya lokasya mahati mantrādau śraddhā, alpe cāśraddhā | tasmād asya grāhako nāstīti tair noktam | 

yad vā, svādhīnaḥ siṁho’sty etāvatā śva-śṛgālādi-nivāraṇāya taṁ yathā na prayuñjate, tathāti-tucchatvāt pāpasya na tan-nirasanāya parama-maṅgalaṁ harer nāma smaranti | 

yad vā, nāma-māhātmya-jñāne sarva-mukti-prasaṅgād ity eṣā dik | grantha-vistara-bhayāt tu nātiprapañcyate ||25||

**caitanya-mata-mañjuṣā : **nanu satsu bhagavan-nāma-grahaṇādiṣu kathaṁ nāma kṛcchra-cāndrāyaṇādir mahā-janair nirūpitaḥ ? nety āha—prāyeṇa vedety-ādi | mahājano vyāsa-yājñavalkyādiḥ | svayambhūr ity-ādi-dvādaśa-bhinnaḥ | prāyeṇa sākalyena yāthārthyena vā veda | kutaḥ ? tatrāha—devyā māyayā viśeṣeṇa mohitaḥ | liṅgam āha—trayyāṁ jaḍīkṛta-matiḥ, yatas tayaiva yujyamānaḥ, na tu yojitaḥ ||25||

**krama-sandarbhaḥ : **mahājano dvādaśetara-muny-ādiḥ | sa eva devyā vimohita-matir ity-ādi-lakṣaṇaḥ ||25||

**viśvanāthaḥ : **nanv evam akhila-dharma-śreṣṭhaṁ mukti-sādhanam atisugamaṁ nāma-kīrtanādi bhagavad-bhajanaṁ prāyeṇānupadiśantaḥ kim iti vidvāṁsaḥ karma-yogam evopadiśanti, kurvate ca ? tatrāha—prāyeṇeti | mahājano jaiminy-ādir idaṁ na veda | 

nanu śāstrakṛt kathaṁ na veda ? tatrāha—devyā paramaiśvaryā | aviduṣo mohane khalu na kim apy aiśvaryamato vidvāṁsam adhikaṁ mohayed iti bhāvaḥ | ata eva madhu madhuraṁ yathā syāt tathā puṣpitāyām arthavāda-puṣpāṇi sañjātāni yasyās tasyāṁ trayyāṁ jaḍīkṛtā atyabhiniveśād viveka-rahitīkṛtya matir yasya saḥ | ata eva vaitānike dravyānuṣṭhāna-mantrādi-vistāravati karmaṇi mahati darśapaurṇamāsādi-yoge ca bavhāyāsavati laukika-pratiṣṭhādi-hetor yujyamāno yukto’lpāyāse nāma-kīrtanādau na rajyatīty arthaḥ ||25|| 

 —o)0(o—

**|| 6.3.26 ||**

**evaṁ vimṛśya sudhiyo bhagavaty anante**

**sarvātmanā vidadhate khalu bhāva-yogam |**

**te me na daṇḍam arhanty atha yady amīṣāṁ**

**syāt pātakaṁ tad api hanty urugāya-vādaḥ ||**

**śrīdharaḥ : **bhāva-yogaṁ bhakti-yogam | amīṣāṁ pātakaṁ na syād eva | yadi syāt urugāyasya vādaḥ kīrtanam ||26||

**krama-sandarbhaḥ : **evaṁ pūrvokta-bhagavad-bhakti-mahima-prakāram | sarvātmaneti | nitya-naimittika-parityāga uktaḥ | tathā daṇḍaṁ nārhanti | tatra yadi daivān niṣiddhācaraṇena pātakaṁ syāt, tad api yathā kathañcit tat-kīrtana-mātraṁ hantīty arthaḥ ||26||

**viśvanāthaḥ : **


    athāpi te deva padāmbuja-dvaya-


    prasāda-leśānugṛhīta eva hi |


    jānāti tattvaṁ bhagavan mahimno 


    na cānya eko'pi ciraṁ vicinvan || [bhā.pu. 10.14.29]

iti brahmokteḥ śāstrajñā api bhagavat-tattvānabhijñāḥ syuḥ | anadhīta-śāstrā api bhagavad-anugṛhītāḥ śuddha-buddhayaḥ santo vivekino bhagavantaṁ bhajanty evety āha—evam iti | sarvātmanā sarveṇaiva manasā, na tu nitya-naimittika-karmādy-anuṣṭhānārthaṁ manasaḥ kam apy aṁśaṁ parityajyety arthaḥ | daṇḍaṁ nitya-karmākaraṇa-pratyavāya-janitam | yadi daivāt pātakaṁ niṣiddhācaraṇa-lakṣaṇaṁ syāt | vādaṁ kīrtanam ||26||

—o)0(o—

**|| 6.3.27 ||**

**te deva-siddha-parigīta-pavitra-gāthā**

**ye sādhavaḥ samadṛśo bhagavat-prapannāḥ |**

**tān nopasīdata harer gadayābhiguptān**

**naiṣāṁ vayaṁ na ca vayaḥ prabhavāma daṇḍe ||**

**śrīdharaḥ : **tad evaṁ dharma-tattvaṁ nirṇīya bhṛtyān anuśāsti—ta iti | **ye bhagavantaṁ prapannās te devaiḥ siddhaiś ca parigīta-pavitra-gāthā** varṇita-pavitra-kathāḥ, atas **tān nopasīdata** tat samīpam api na gacchata | **vayaḥ** kālo’pi na prabhavati ||27||

**sanātanaḥ **(ha.bha.vi. 10.218) : evaṁ sarva-śāstra-sārākhila-veda-phala-rūpa-śrī-bhāgavate pratiskandham eva bhagavad-bhaktānāṁ māhātmyaṁ vibhātīti skandha-krameṇa likhitvā idānīṁ pūrvavat sākṣāt māhātmyābhāve’pi keṣāṁcid vacanānāṁ tātparyeṇa viśeṣato māhātmya eva paryavasānāt tāni pṛthag likhati—te devety ādinā, namo nama [ha.bha.vi. 11.248] ity antyena | **ye bhagavantaṁ prapannā** yathā kathañcid apy āśritāḥ | ata eva **sādhavaḥ suśīlāḥ samadṛśaś ca** | **te devaiḥ siddhaiś ca** śrī-sanakādibhiḥ **parigīta-pavitra-gāthāḥ** anuvarṇita-pavitra-kathāḥ | atas **tān nopasīdata** tat-samīpam api nopagacchata tat-prativeśino’pi parityajatety arthaḥ | kiṁ ca, **gadayā** kaumodakyā **abhito guptān** | tatas tat-samīpa-gatāḥ santas tayā haniṣyadhve iti bhāvaḥ | 

teṣāṁ kathañcit pāpe jāte’pi na ko’pi kiñcit kartuṁ śaknuyāt, bhagavat-prapannatvenaiva sarva-pāpa-kṣayāpatter ity āha—naiṣām iti | **vayam** iti nija-bhṛtyādy-apekṣayā bahutvam | **vayaḥ** kālo’pi sa-niyantā na prabhavati ||27||

**krama-sandarbhaḥ : **teṣām eva māhātmyānuvāda-pūrvakaṁ śikṣayati—te deveti | nopasīdateti | tan-nikaṭe pātaky api ced bhavati, tadāpīti bhāvaḥ ||27||

**viśvanāthaḥ : **tasmād etāvad-dina-paryantaṁ yat kṛtaṁ, tat kṛtam eva | bhāgyenaiva rakṣitā abhūt | ataḥ paraṁ tu yad upadiśāmi, tat śṛṇutety āha—ta iti | **gāthāḥ** kathāḥ, **samadṛśaḥ** svasya parasya ca sukha-duḥkhādikaṁ samaṁ paśyantaḥ, **gadayābhiguptān** iti sakṛd adyatano yuṣmākam aparādho viṣṇu-dūtaiḥ kṣāntaḥ ity ahaṁ manye | yadi punar api bhaktānāṁ samīpaṁ yāsyatha, tadā harer eva gadayā teṣāṁ hasta-sthitayā cūrṇībhaviṣyatha iti bhāvaḥ | yūyaṁ khalu varākāḥ, te tāvat **vayaṁ** mat-sahitā brahmādyā api, **vayaḥ** kālo brahmāder niyantāpi ||27||

 —o)0(o—

**|| 6.3.28 ||**

**tān ānayadhvam asato vimukhān mukunda-**

**pādāravinda-makaranda-rasād ajasram |**

**niṣkiñcanaiḥ paramahaṁsa-kulair asaṅgair**

**juṣṭād gṛhe niraya-vartmani baddha-tṛṣṇān ||**

**śrīdharaḥ : **ke tarhi daṇḍārtham āneyāh ? ity atrāha—tān iti dvābhyām | **asato** duṣṭān | tān evāha—**mukunda-pādāravindayor** yo **makaranda**-rūpo **rasas** tasmād **vimukhān** | kathaṁ-bhūtāt ? **niṣkiñcanair ajasraṁ juṣṭāt** | teṣāṁ jñāpakam āha— **ye tyakta-loka** sva-dharma-śūnye **gṛhebaddhā tṛṣṇā** yais tān ||28||

**sanātanaḥ **(ha.bha.vi. 10.308) : asato duṣṭān tān evāha—**mukunda-pādāravindayor makaranda**-rūpo **raso** bhakti-lakṣaṇas tasmād **vimukhān** | kathaṁ-bhūtān ? rasajñair bhakti-sukhābhijñaiḥ rasa-vivekibhir vā paramahaṁsa-kulaiḥ, ata eva **niṣkiñcanair** abhimāna-śūnyair nirapekṣair vā, **ajasraṁjuṣṭān** sevitān | yad vā, ajasraṁ vimukhān iti sambandhaḥ | tādṛśe mahā-rase sakṛt kṣaṇam api ye’bhimukhā na bhavanti, tān ity arthaḥ | asatāṁ jñāpakam āha—**niraya-vartmani** sva-dharma-śūnye gṛhe anivedita-bhogādau vā baddhās tṛṣṇā yais tān daṇḍārtham ihānayadhvam | evaṁ teṣāṁ niṣṭhā coktā ||28||

**krama-sandarbhaḥ : _na vyākhyātam._**

**viśvanāthaḥ : **tarhi kīdṛśān āneṣyāmaḥ? tatrāha—tān asataḥ asādhūn | asādhūnāṁ lakṣaṇam āha—**mukunda-pādāravindayormakaranda-rasāt** tat-prāpti-sādhanāt bhakti-yogād **vimukhān**, tādṛśa-bhakti-yogam akurvāṇān ity arthaḥ | nanu teṣāṁ vaimukhyād eva sa khalu makaranda-raso na lipsanīya ity ato makaranda-rasaṁ viśinaṣṭi—**niṣkiñcanaiḥ** kevala-bhaktimadbhiḥ paramahaṁsa-kulaiś ca pradhānībhūta-bhaktimadbhir **juṣṭāt** sevitāt | ata eva **niraya-vartmani** naraka-prāpake **gṛhe baddha-tṛṣṇān** ||28||

 —o)0(o—

**|| 6.3.29 ||**

**jihvā na vakti bhagavad-guṇa-nāmadheyaṁ**

**cetaś ca na smarati tac-caraṇāravindam |**

**kṛṣṇāya no namati yac-chira ekadāpi**

**tān ānayadhvam asato’kṛta-viṣṇu-kṛtyān ||**

**śrīdharaḥ : **kiṁ ca, jihvety-ādi | yad yeṣāṁ jihvety-ādy anvayaḥ | **na kṛtaṁ viṣṇu-kṛtyaṁ **bhagavad-vrataṁ yaiḥ ||29||

**sanātanaḥ **(ha.bha.vi. 10.309) : kiṁ ca, yat yeṣāṁ jihvety-ādy anvayaḥ | **na kṛtaṁ viṣṇu-kṛtyaṁ** bhagavad-vratam ekādaśy-upavāsa-kārttika-niyamādi yais tāṁś ca ekadāpīty asya pūrva-vākya-dvaye sambandhaḥ | api-śabdasyāpi sarvatrānuṣaṅgaḥ | tataś cāyam arthaḥ—**jihvāpiguṇa**-kṛta-**nāmadheyaṁ** dīna-vatsala ity-ādikam api na vaktīti yathā kathañcid eva nāmoccaraṇam, tac ca nijārtādi-hetunāpi, na tv arthānusandhāna-pūrvakaṁ śraddhayā śrī-kṛṣṇasya nāma samyag-uccāraṇaṁ karotīty arthaḥ | evaṁ ceto’pi tac-caraṇāravindam apīti yathā kathañcin mano-mātreṇaivāṅgasya sparśanam, na tu sarvāṅgasya | śrīmac-caraṇāravindayor vā samyak dhyānam | tathā śiro’pi kṛṣṇāyāpīti | śirobhir namana-mātreṇa vandanam | tac ca kṛṣṇoddeśena yaṁ kañcid apy ālakṣyeti, na tu sarvāṅgaiḥ sākṣāt śrī-mūrty-ādikaṁ veti | evaṁ kathañcid api śrī-kṛṣṇa-bhakti-sambandha-hīnā ye tān evānayadhvam iti | ata eva jihvādi-śabda-prayogaḥ, anyathā jihvādīnām eva vacanādi-vyāpārāt punas tat-tac-chabda-prayogasya vaiyarthyāpatter iti dik ||29||

**krama-sandarbhaḥ : **astu tāvat teṣāṁ vārtā yato jihvā na vaktīti | yad yasya jihvāpi śrī-bhagavato guṇaṁ ca nāma-dheyaṁ ca vā ekadā janma-madhye yadā kadāpi na vakti, jihvāyā abhāve cetaś ca tac-caraṇāravindam ekadāpi na smarati, cetaso vikṣiptatve śiraś ca kṛṣṇāya kṛṣṇaṁ lakṣyīkṛtya no namati | 


    śāṭhyenāpi namaskāraṁ kurvataḥ śārṅgadhanvane | 


    śata-janmārjitaṁ pāpaṁ tat-kṣaṇād eva naśyati || 

iti skāndokta-mahimānaṁ namaskāraṁ na karoti tān ānayadhvam | tatra hetuḥ—asataḥ | asattve hetuḥ—akṛta-viṣṇu-kṛtyān | yathā ca skānde revā-khaṇḍe śrī-brahmoktau—


    sa kartā sarva-dharmāṇāṁ bhakto yas tava keśava |


    sa kartā sarva-pāpānāṁ yo na bhaktas tavācyuta ||


    pāpaṁ bhavati dharmo’pi tavābhaktaiḥ kṛto hare |


    niḥśeṣa-dharma-kartā vāpy abhakto narake hare |


    sadā tiṣṭhati bhaktas te brahmahāpi vimucyate ||

śrī-pādme—


    man-nimittaṁ kṛtaṁ pāpam api kṣemāya kalpate |


    mām anādṛtya dharmo’pi pāpaṁ syān mat-prabhāvataḥ ||

yuktaś ca tat | śravaṇaṁ kīrtanaṁ cāsya [bhā.pu. 7.11.10] ity-ādinā | mukha-bāhūru-pādebhyaḥ [bhā.pu. 11.5.2] ity-ādinā | sarveṣāṁ mad-upāsanaṁ [bhā.pu. 11.18.43] ity-ādinā, sarva-vidhi-niṣedhāḥ syuḥ [pādme bṛhat-sahasranāma-stotre] ity-ādinā ca parama-nityatvādi-pratipādanāt | eṣāṁ kīrtanādīnāṁ trayāṇām api sukarāṇām abhāve pareṣāṁ sutarām evābhāvo bhaved iti sāmānyenaiva viṣṇu-kṛtya-rahitatvam uktam | jihvādīnāṁ karaṇa-bhūtānām api kartṛtvena nirdeśaḥ puruṣān icchayāpi yathā kathañcit kīrtanādikam ādatte | caraṇāravindam iti viśeṣāṅga-nirdeśaḥ śrī-yamasya bhakti-khyāpaka eva, na tu tan-mātra-smaraṇa-niyāmakaḥ | atrābhaktānām ānayanena bhaktānām anānayanam eva vidhīyate, ānayanasyotsarga-siddhatvāt | vaivasvataṁ saṁyamanaṁ prajānām iti śruteḥ ||29|| [bhakti-sandarbha 148]

**viśvanāthaḥ : **kiṁ ca, mukundasya sakṛd api kīrtana-smaraṇḍikaṁ tat-prāpti-sādhanaṁ bhavatīti tadvanto’pi sac-chabdenābhidhīyanta ity atas tad-bhiyāevānetavyāḥ ? ity aha—jihveti | jihvāyā abhāve cetaś cety ādi | cetaso vikṣiptatve kṛṣṇāyety ādi | ekadāpīti sarvatrānveti | tān kaivalyena prādhānyena vā akṛta-viṣṇu-kṛtyān viṣṇoḥ kim api kṛtyam akṛtavantaḥ | ata eva asataḥ avaiṣṇavān | atra janma-madhye varṣa-madhye dina-madhye veti yathā sva-mataṁ vyācakṣate ||29||

 —o)0(o—

**|| 6.3.30 ||**

**tat kṣamyatāṁ sa bhagavān puruṣaḥ purāṇo**

**nārāyaṇaḥ sva-puruṣair yad asat kṛtaṁ naḥ |**

**svānām aho na viduṣāṁ racitāñjalīnāṁ**

**kṣāntir garīyasi namaḥ puruṣāya bhūmne ||**

**śrīdharaḥ : **bhagavantaṁ kṣamāpayati—tad iti | ayaṁ bhāvaḥ—naḥ sva-puruṣair asmadīyatvena sthitaiḥ svīyair eva puruṣair yad yasmād asad anyāyyaṁ kṛtaṁ tat tasmāt svayam eva kṣamyatāṁ sahatām | svānāṁ svīyānāṁ bhaktānāṁ no’smākaṁ na viduṣām ajñānām | aho garīyasi tasmin kṣāntir yuktaiva | maha iti pāṭhe svīyānāṁ māhātmyam aviduṣāṁ naḥ kṣamāṁ karotv ity arthaḥ ||30||

**krama-sandarbhaḥ : **sva-puruṣair dvāra-bhūtair yan no’smābhir asat-kṛtam ||30||

**viśvanāthaḥ : **bhṛtyāparādhe svāmino daṇḍaḥ iti nyāyena svasyāparādhitvaṁ bhāvayan sa-vinayaṁ praṇamati—tat tasmāt kṣamyatu, naḥ sva-puruṣaiḥ suṣḥtu apuruṣaiḥ kupuruṣair ity arthaḥ | asat anyāyyaṁ kṛtaṁ, na kīdṛśānāṁ svānāṁ tat kiṅkarāṇām | aho ity āścarye | tad api na viduṣām ato’jñatvād eva racitāñjalīnām |

nanu daṇḍayitum asamarthā eva kṣamante ? tatrāha—kṣāntir garīyasi mahā-mahattame tad api kṣamaiva yuktā | svānāṁ mahaḥ iti pāṭhe viṣṇu-dūtānāṁ yan maho māhātmyaṁ tad ajānatām ||30||

 —o)0(o—

**|| 6.3.31 ||**

**tasmāt saṅkīrtanaṁ viṣṇor jagan-maṅgalam aṁhasām |**

**mahatām api kauravya viddhy aikāntika-niṣkṛtam ||**

**śrīdharaḥ : **tasmād ity-ādiḥ śukoktiḥ | jagato’pi maṅgala-rūpam ||31||

**krama-sandarbhaḥ : **tasmād ity-ādi śrī-śukoktiḥ tasmāt saṅkīrtanaṁ tu jagatāṁ sāparādha-niraparādhānāṁ sarveṣām eva mahatām aṁhasām aparādha-paryantānām ||31||

**viśvanāthaḥ : **viṣṇu-dūtānāṁ yamasya ca vākya-pramāṇyena yadi yat kiñcit kīrtanenaiva sarva-pāpa-kṣayas tadā kim uta samyak kīrtanenety āha—tasmād iti śrī-śukoktiḥ ||31||

 —o)0(o—

**|| 6.3.32 ||**

**śṛṇvatāṁ gṛṇatāṁ vīryāṇy uddāmāni harer muhuḥ |**

**yathā sujātayā bhaktyā śuddhyen nātmā vratādibhiḥ ||**

**śrīdharaḥ : **ekāntikatvam evāha—śṛṇvatām iti | vratādibhis tathā na śudhyet ||32||

**krama-sandarbhaḥ : **suṣṭhu jātayā rati-rūpayā bhaktyā tu yathā mukti-paryantasya kim uta pāpa-mātrasya vāsanā-kṣaya-prakāreṇātmā manaḥ śuddhyet, tathā vratādibhir nety arthaḥ ||32||

**viśvanāthaḥ : **śravaṇa-kīrtanādy-abhyāsavatāṁ bhaktānāṁ sāparādhānām api bhaktir eva pūrṇā syāt | yad uktaṁ—


    nāmāparādha-yuktānāṁ nāmāny eva haranty agham |


    aviśrānta-prayuktāni tāny evārtha-karāṇi ca || iti |

tasyāṁ satāṁ tu jīvātmaiva śuddhyet | kiṁ punar mana ity aha—śṛṇvatām iti | ātmā jīvaḥ | avidyā-mālinyāt yathā śuddhyati, na tathā vratādibhiḥ karmi-kṛtaiḥ prāyaścittaiḥ pāpa-kṣaye saty api pāpa-bījasyākṣayān manaḥ kiñcin-mātram evāpātataḥ śuddhyatīty arthaḥ | tena bho rājan prāyaścittam atho’pārthaṁ manye kuñjara-śaucavat[bhā.pu. 6.1.10] iti yat tvayākṣiptaṁ, tat satyam eva | mūla-pāpa-kṣayo bhaktānāṁ bhaktyaiva teṣām eva naraka-gamanābhāvo bhagavat-prāptiś ca karmiṇāṁ tu pāpa-puṇya-vaśān naraka-svarga-yātāyātaṁ punaḥ punar ity upākhyānena siddhāntaḥ pratipādita iti dyotitam ||32||

 —o)0(o—

**|| 6.3.33 ||**

**kṛṣṇāṅghri-padma-madhu-liṇ na punar visṛṣṭa-**

**māyā-guṇeṣu ramate vṛjināvaheṣu |**

**anyas tu kāma-hata ātma-rajaḥ pramārṣṭum**

**īheta karma yata eva rajaḥ punaḥ syāt ||**

**śrīdharaḥ : **etad upapādayati | kṛṣṇāṅghri-padmayor madhu leḍhi āsvādayatīti tathā | madhu-lihatā’ti-tucchatvena visṛṣṭā ye māyā-guṇā viṣayāḥ, teṣu punar na ramate | anyas tu tan madhv-āsvāda-rahito’ta eva kāmābhibhūtaḥ san ātmano rajaḥ pāpaṁ pramārṣṭum api karmaiva prāyaścitta-rūpam īheta | yataḥ karmaṇaḥ punar api rajaḥ pāpaṁ syād eva kuñjara-śaucavat | sattva-śodhakatvābhāvāt ||33||

**krama-sandarbhaḥ : **tad eva vyanakti—kṛṣṇāṅghrīti | anyo bhakti-mātra-hīnaḥ ||33||

**viśvanāthaḥ : **tad evaṁ sāparādhā niraparādhā vā bhaktā bhaktim eva kurvīran, na tu prāyaścittam | bhaktāv aviśvastāḥ smārtās tv arthavādādi-kutarka-karkaśa-matayas tu prāyaścittam eva, na tu nāma-kīrtanam ity ataḥ prāyaścitta-śāstram api sārthakam ity āha—kṛṣṇāṅghri-padmayor madhu-liḍ bhramaraḥ, sa yathā go-manuṣyādi-bhakṣyeṣu ghāsaupanādiṣu kṣudhā mriyamāṇo’pi na viṣajjate | tathaiva bhaktaḥ pūrva-daśāyāṁ durviṣaya-rato’pi bhaktatve sati visṛṣṭā ye māyā-guṇās teṣu na ramate | ram-dhātu-prayogāt | yadyapi kaniṣṭha-bhaktas tān sevate, tad api, juṣamāṇaś ca tān kāmān duḥkhodarkaṁś ca garhayet [bhā.pu. 11.20.28] ity-ukta-rītyā teṣu naiva ramate | anyaḥ smārtas tu ātmano rajaḥ pāpaṁ pramārṣṭuṁ karma īhetaiva | prāyaścittaṁ kurvītaiva, yata eva rajaḥ pāpaṁ kīrtanara-śaucavat punaḥ syād eva nāmāparādhavattvād iti bhāvaḥ ||33||

 —o)0(o—

**|| 6.3.34 ||**

**itthaṁ sva-bhartṛ-gaditaṁ bhagavan-mahitvaṁ**

**saṁsmṛtya vismita-dhiyo yama-kiṅkarās te |**

**naivācyutāśraya-janaṁ pratiśaṅkamānā**

**draṣṭuṁ ca bibhyati tataḥ prabhṛti sma rājan ||**

**śrīdharaḥ : **naiva vismita-dhiyo babhūvuḥ kintuṁ satyam uktam ity eva menire | tataḥ-prabhṛti śaṅkamānā asmān evaiṣa hanyād iti śaṅkāṁ vahantas taṁ draṣṭum api bibhyati sma | pāṭhāntare tu vismita-dhiyo jātāḥ | te ca tataḥ-prabhṛti bibhyati smety arthaḥ ||34||

**krama-sandarbhaḥ : _na vyākhyātam._**

**viśvanāthaḥ : **acyutāśraya-janaṁ prati naiva gacchantīti śeṣaḥ | tenācyuteti-pāṭhe te vismita-dhiyo babhūvuḥ, punas te ca bibhyatīti ||34||

 —o)0(o—

**|| 6.3.35 ||**

**itihāsam imaṁ guhyaṁ bhagavān kumbha-sambhavaḥ |**

**kathayām āsa malaya āsīno harim arcayan ||**

**śrīdharaḥ : **kumbha-saṁbhavo’gastyo malaye parvate āsīno’vyagro harim arcayan punaḥ punar viśvāsārthaṁ hareḥ pādau spṛśann ity arthaḥ ||35||

**krama-sandarbhaḥ : **kumbha-sambhavo’gastyo’pīty arthaḥ saṁhitādhyayane śrī-dvaipāyanāc chrutatvāt ||35||

**viśvanāthaḥ : **kumbha-sambhavo’gastyo malaya-parvate āsīno’vyagro harim arcayan punaḥ punar viśvāsārthaṁ hareḥ pādau spṛśann ity arthaḥ iti śrī-svāmi-caraṇāḥ ||35||

 —o)0(o—

iti sārārtha-darśinyāṁ harṣiṇyāṁ bhakta-cetasām |

ṣaṣṭha-skandhe tṛtīyo’yaṁ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe ajāmilopākhyāne 


    tṛtīyo’dhyāyaḥ

||3||

**(6.4)**


### atha caturtho’dhyāyaḥ


## haṁsa-guhya-stavaḥ

**|| 6.4.1 ||**

**śrī-rājovāca—**

**devāsura-nṛṇāṁ sargo nāgānāṁ mṛga-pakṣiṇām |**

**sāmāsikas tvayā prokto yas tu svāyambhuve’ntare ||**

**śrīdharaḥ : **

caturthādi-tribhir viśva- rūpa-janma-vivakṣayā |

pracetaḥsu tad akṣasya vaṁśas tāvat pratanyate ||

caturthe tu prajā-sṛṣṭyai dakṣeṇārādhanaṁ hareḥ |

tapasā haṁsa-guhyākhya stotreṇa ca nirūpyate ||

prasaktānuprasaktena svāyaṁ-bhuva-sutānvaye |

nāma-prabhāvam akarṇya vaṁśa-vyāsaṁ bubhutsate ||

devāsureti dvābhyām | sāmāsikaḥ saṅkṣipto yaḥ proktas tṛtīya-skandhe ||1||

**caitanya-mata-mañjuṣā : _kevalaṁ 31-tama-ślokaḥ vyākhyātaḥ._**

**krama-sandarbhaḥ : **sāmāsikaḥ ṣaṣṭhādi-manvantara-jāta-vistārākathanāt ||1||

**viśvanāthaḥ : **

punaś ca poṣaṇaṁ vācyam indrasyācārya-ghātinaḥ |

sa cātmā viśvarūpo dakṣa-kanyā-sutodbhavaḥ ||

dakṣasyātaś caturthānte saṁkṣepeṇokta-janmanaḥ |

kathādhyāya-trayeṇeha skandhe vācyā sa-vistaram ||

rājāpi sṛṣṭeḥ prastāve svāyambhuva-sutānvayau |

sa prasaṅgau samākarṇya bhūyaḥ papraccha tat punaḥ ||

caturthe tu pracetobhyaḥ jāto dakṣaḥ prajāḥ sṛjan |

haṁsaguhya-staveneśaṁ tuṣṭāveti nirūpyate ||

devāsureti dvābhyām | sāmāsikaḥ saṅkṣipto yaḥ proktas tṛtīya-skandhe ||1||

—o)0(o—

**|| 6.4.2 ||**

**tasyaiva vyāsam icchāmi jñātuṁ te bhagavan yathā |**

**anusargaṁ yayā śaktyā sasarja bhagavān paraḥ ||**

**śrīdharaḥ : **vyāsaṁ vistāram | te tvattaḥ yayā śaktyā yathā sasarja tāṁ śaktiṁ tat prakāraṁ ca jñātum icchāmi | anusargam anuvṛttaṁ sargam ||2||

**krama-sandarbhaḥ : **vyāsaṁ tan-manvantara-jāta-dakṣānantara-śākhopaśākhā-rūpam | pūrva-sargasya kenacit kāraṇena naṣṭa-prāyatvād anusargam ||2||

**viśvanāthaḥ : **vyāsaṁ vistāram | te tvattaḥ | anusargam anuvṛttaṁ sargam | yayā śaktyā yathā sasarja tāṁ śaktim | taṁ prakāraṁ ca, paro brahmā ||2||

—o)0(o—

**|| 6.4.3 ||**

**śrī-sūta uvāca—**

**iti sampraśnam ākarṇya rājarṣer bādarāyaṇiḥ |**

**pratinandya mahā-yogī jagāda muni-sattamāḥ ||**

_na katamenāpi vyākhyātam._

—o)0(o—

**|| 6.4.4 ||**

**śrī-śuka uvāca—**

**yadā pracetasaḥ putrā daśa prācīnabarhiṣaḥ |**

**antaḥ-samudrād unmagnā dadṛśur gāṁ drumair vṛtām ||**

**śrīdharaḥ : **dakṣādi-rūpeṇa sasarjeti vaktuṁ dakṣa-janma-prakāram āha—yadeti | prācīnabarhiṣaḥ putrā yadā samudra-madhyād unmagnā nirgatās tadā gāṁ pṛthvīṁ drumair vṛtāṁ dadṛśuḥ | nāradopadeśataḥ prācīnabarhiṣo nivṛttyā arājake sati kṛṣy-ādy-abhāvāt ||4||

**krama-sandarbhaḥ : **yadeti | uttānapāda-vaṁśāntam ārabhya kathanaṁ tasyaivāntima-rājyatvāt ||4||

**viśvanāthaḥ : **dakṣādi-rūpeṇa sasarjeti vaktuṁ rudrāparādhācchāga-mukhasya dakṣasya avamāna-duḥkhen a dehaṁ tyaktavataḥ punar-janma-prakāram āha—yadeti | gāṁ pṛthvīṁ drumair vṛtāṁ dadṛśuḥ | nāradopadeśataḥ prācīnabarhiṣi virajya vanaṁ gate satyarājakād eva kṛṣy-ādy-abhāvāt ||4||

—o)0(o—

**|| 6.4.5 ||**

**drumebhyaḥ krudhyamānās te tapo-dīpita-manyavaḥ |**

**mukhato vāyum agniṁ ca sasṛjus tad-didhakṣayā ||**

**śrīdharaḥ : **tapasā dīpito manyur yeṣāṁ te teṣāṁ drumāṇāṁ dagdhum icchayā ||5||

**krama-sandarbhaḥ : _na vyākhyātam._**

**viśvanāthaḥ : **tapo-dīpiteti tapasaḥ kopādhiṣṭhānatvāt ||5||

—o)0(o—

**|| 6.4.6 ||**

**tābhyāṁ nirdahyamānāṁs tān upalabhya kurūdvaha |**

**rājovāca mahān somo manyuṁ praśamayann iva ||**

**śrīdharaḥ : **tābhyāṁ vāyv-agnibhyāṁ dahyamānāṁs tān drumān | vanaspatīnāṁ rājā soma uvāca | mā drumebhya iti navabhiḥ ||6||

**krama-sandarbhaḥ : _na vyākhyātam._**

**viśvanāthaḥ : **somo vṛkṣādhiṣṭhātā sa eva vṛkṣāṇāṁ rājā praśamayann iveti prathamaṁ sāmnopāyena manyor apagamāsambhavād iti bhāvaḥ ||6||

—o)0(o—

**|| 6.4.7 ||**

**na drumebhyo mahā-bhāgā dīnebhyo drogdhum arhatha |**

**vivardhayiṣavo yūyaṁ prajānāṁ patayaḥ smṛtāḥ ||**

**śrīdharaḥ : **he mahā-bhāgāḥ ! vivardhayiṣavo viśeṣeṇa vardhayitum icchavaḥ ||7||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.4.8 ||**

**aho prajāpati-patir bhagavān harir avyayaḥ |**

**vanaspatīn oṣadhīś ca sasarjorjam iṣaṁ vibhuḥ ||**

**śrīdharaḥ : **prajā-patīnāṁ tad-bhakṣya-bhojya-dāho’nucita ity āha—aho iti tribhiḥ | ūrjaṁ bhakṣyam | iṣam annam ||8||

**krama-sandarbhaḥ : **ūrjam annātiriktaṁ bhakṣyam | annam iti sa-balānāṁ durbalānām annam asṛjad ity arthaḥ ||8||

**viśvanāthaḥ : **ūrjam annātiriktaṁ phalādi-bhakṣyaṁ vanaspati-hetukam | iṣam annaṁ godhūmādy-oṣadhi-hetukam ||8||

—o)0(o—

**|| 6.4.9 ||**

**annaṁ carāṇām acarā hy apadaḥ pāda-cāriṇām |**

**ahastā hasta-yuktānāṁ dvi-padāṁ ca catuṣ-padaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **carāṇāṁ pakṣābhyāṁ caratāṁ bhramarādīnām acarāḥ puṣpa-latādyā evānnam | pada-cāriṇāṁ padbhiś caratāṁ gomahiṣādīnām apado ghāsādyā evānnam | teṣv eva hasta-yuktānāṁ vyāghrādīnāṁ gavādayaḥ | dvipadāṁ padbhyāṁ caratāṁ manuṣyāṇāṁ catuṣpado hariṇādyāḥ | ca-kārāt acarā dhānya-godhūmādyāś ca ||9||

—o)0(o—

**|| 6.4.10 ||**

**yūyaṁ ca pitrānvādiṣṭā deva-devena cānaghāḥ |**

**prajā-sargāya hi kathaṁ vṛkṣān nirdagdhum arhatha ||**

_na katamenāpi vyākhyātam._

—o)0(o—

**|| 6.4.11 ||**

**ātiṣṭhata satāṁ mārgaṁ kopaṁ yacchata dīpitam |**

**pitrā pitāmahenāpi juṣṭaṁ vaḥ prapitāmahaiḥ ||**

**śrīdharaḥ : **ata ātiṣṭhata āśrayat | satāṁ mārgam upaśamam | pitrādibhir juṣṭam ||11||

**krama-sandarbhaḥ : _na vyākhyātam._**

**viśvanāthaḥ : **pitrādibhir juṣṭaṁ satāṁ mārgam upaśamam ātiṣṭhata ||11||

—o)0(o—

**|| 6.4.12 ||**

**tokānāṁ pitarau bandhū dṛśaḥ pakṣma striyāḥ patiḥ |**

**patiḥ prajānāṁ bhikṣūṇāṁ gṛhy ajñānāṁ budhaḥ suhṛt ||**

**śrīdharaḥ : **prajānāṁ prajā-patir eva bandhur atas taj jīvikānāśo na kartavya iti dṛṣṭānta-pañcakenāha | tokānāṁ bālānāṁ mātā-pitarau | ajñānāṁ jñāna-do budha eva suhṛt ||12||

**krama-sandarbhaḥ : _na vyākhyātam._**

**viśvanāthaḥ : **yūyaṁ hi prajā-pālakā drumādayaḥ prajāḥ, prajopajīvyāś cety etān pālayata  \
| na hi pālakānāṁ nāśakatvaṁ dṛṣṭam ity atra dṛṣṭānta-pañcakam āha—tokānāṁ bālānāṁ striyāḥ patir bhartā prajānāṁ patir nṛpaḥ ||12||

—o)0(o—

**|| 6.4.13 ||**

**antar deheṣu bhūtānām ātmāste harir īśvaraḥ |**

**sarvaṁ tad-dhiṣṇyam īkṣadhvam evaṁ vas toṣito hy asau ||**

**śrīdharaḥ : **īśvarādhiṣṭhānatvāc ca bhūta-droho na yukta ity āha—antar deheṣv iti | vo yuṣmābhiḥ ||13||

**krama-sandarbhaḥ : _na vyākhyātam._**

**viśvanāthaḥ : **īśvarādhiṣṭhānatvāc ca bhūta-droho na yukta ity āha—antar iti | vo yuṣmābhir evaṁ sarva-bhūtadayaiva asāv īśvaras toṣita iti kiṁ na smaratheti bhāvaḥ ||13||

—o)0(o—

**|| 6.4.14 ||**

**yaḥ samutpatitaṁ deha ākāśān manyum ulbaṇam |**

**ātma-jijñāsayā yacchet sa guṇān ativartate ||**

**śrīdharaḥ : **ākāśād dehe samutpatitam ākasmikam ity arthaḥ | ātma-vicāreṇa yo niyacchet ||14||

**krama-sandarbhaḥ : _na vyākhyātam._**

**viśvanāthaḥ : **nanu kopa-kāle kuta etāvān vicāraḥ ? tatrāha—ya iti | ākāśād iva dehe samutpatitam ākasmikam ity arthaḥ | ātmano jijñāsayā vicāreṇa yacchet upaśamayet | sa-guṇān iti anyathā yūyaṁ guṇair eva grastā bhaviṣyatheti sāmoktvā bhedaś ca dhvanitaḥ ||14||

—o)0(o—

**|| 6.4.15 ||**

**alaṁ dagdhair drumair dīnaiḥ khilānāṁ śivam astu vaḥ |**

**vārkṣī hy eṣā varā kanyā patnītve pratigṛhyatām ||**

**śrīdharaḥ : **khilānāṁ śeṣāṇāṁ vo yuṣmākaṁ ca śivam astu | vṛkṣa-rakṣaṇārthaṁ tadīyāṁ kanyāṁ dadāti | vārkṣī vṛkṣaiḥ pālitā ||15||

**krama-sandarbhaḥ : _na vyākhyātam._**

**viśvanāthaḥ : **bhedenāpy upaśamābhāvam ālakṣya dānam āha—alam iti | khilānāṁ śeṣāṇāṁ, vārkṣī vṛkṣaiḥ pālitatvād vṛkṣa-kanyā ||15||

—o)0(o—

**|| 6.4.16 ||**

**ity āmantrya varārohāṁ kanyām āpsarasīṁ nṛpa |**

**somo rājā yayau dattvā te dharmeṇopayemire ||**

**śrīdharaḥ : **āmantrya sāntvayitvā āpsarasīm apsarasaḥ pramlocāyāḥ sutām ||16||

**krama-sandarbhaḥ : _na vyākhyātam._**

**viśvanāthaḥ : **āpsarasīm apsarasaḥ pramlocāyāḥ sutām ||16||

—o)0(o—

**|| 6.4.17 ||**

**tebhyas tasyāṁ samabhavad dakṣaḥ prācetasaḥ kila |**

**yasya prajā-visargeṇa lokā āpūritās trayaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **samabhavad iti dakṣasya svāyambhuvam anuvaṁśyatvāt svāyambhuve manvatare janma | yasya prajā-visargeṇaiti prajā-visargas tv asya cākṣuṣa eva—


    cākṣuṣe tv antare prāpte prāk-sarge kāla-vidrute |


    yaḥ sasarja prajā iṣṭāḥ sa dakṣo daiva-coditaḥ || [bhā.pu. 4.30.49] iti caturthokteḥ |

tasmāt madhye manvantara-pañcakam abhivyāpyāsya tapa eva paurvakālikaiśvarya-prāpty-arthakam avagamyate ||17||

—o)0(o—

**|| 6.4.18 ||**

**yathā sasarja bhūtāni dakṣo duhitṛ-vatsalaḥ |**

**retasā manasā caiva tan mamāvahitaḥ śṛṇu ||**

**śrīdharaḥ : **duhitṛ-vatsala iti tasya kanyā-vaṁśa evety uktam | mama mattaḥ ||18||

**krama-sandarbhaḥ : _na vyākhyātam._**

**viśvanāthaḥ : **duhitṛ-vatsala iti putra-vaṁśābhāvaḥ sūcitaḥ ||18||

—o)0(o—

**|| 6.4.19 ||**

**manasaivāsṛjat pūrvaṁ prajāpatir imāḥ prajāḥ |**

**devāsura-manuṣyādīn nabhaḥ-sthala-jalaukasaḥ ||**

**śrīdharaḥ : **prajā-patir dakṣaḥ ||19||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.4.20 ||**

**tam abṛṁhitam ālokya prajā-sargaṁ prajāpatiḥ |**

**vindhya-pādān upavrajya so’carad duṣkaraṁ tapaḥ ||**

**śrīdharaḥ : **abṛṁhitam asaṁvṛddham | vindhyasya pādān sannihita-parvatān ||20||

**krama-sandarbhaḥ : _na vyākhyātam._**

**viśvanāthaḥ : **prajāpatir dakṣo vindhyasya pādān pratyanta-parvatān ||20||

—o)0(o—

**|| 6.4.21 ||**

**tatrāgha-marṣaṇaṁ nāma tīrthaṁ pāpa-haraṁ param |**

**upaspṛśyānusavanaṁ tapasātoṣayad dharim ||**

_na katamenāpi vyākhyātam._

—o)0(o—

**|| 6.4.22 ||**

**astauṣīd dhaṁsa-guhyena bhagavantam adhokṣajam**

**tubhyaṁ tad abhidhāsyāmi kasyātuṣyad yathā hariḥ ||**

**śrīdharaḥ : **haṁsa-guhyākhyena stotreṇa | kasya dakṣasya ||22||

**krama-sandarbhaḥ : _na vyākhyātam._**

**viśvanāthaḥ : **haṁsaguhyena stotreṇa pūrva-siddhenaiva naigamena, na tu dakṣa-kṛtenety arthaḥ | kasya dakṣasya ||22||

—o)0(o—

**|| 6.4.23 ||**

**śrī-prajāpatir uvāca—**

**namaḥ parāyāvitathānubhūtaye**

**guṇa-trayābhāsa-nimitta-bandhave |**

**adṛṣṭa-dhāmne guṇa-tattva-buddhibhir**

**nivṛtta-mānāya dadhe svayambhuve ||**

**śrīdharaḥ : **parāya sarvottamāya namo dadhe namanaṁ karomi | paratve hetuḥ—avitathā anubhūtiś cic-chaktir yasya | ato guṇa-trayābhāso jīvo nimittaṁ māyā ca tayor bandhave niyantre | evam api guṇeṣu tattva-buddhir yeṣāṁ tair jīvair adṛṣṭaṁ dhāma svarūpaṁ yasya | tatra hetuḥ, nivṛttaṁ mānaṁ yasmāt | pāṭhāntare nivṛttaṁ nirastaṁ mānam avadhiś ca yasmāt | tarhi kathaṁ tasya siddhiḥ ? ata āha | svayam-bhuve sva-prakāśāya ||23||

**krama-sandarbhaḥ : **parāpara-kāmena niṣkāmeṇa vā parameśvara eva bhajanīyo nānyas tasya māyā-jīva-vaśīkāri-śaktitvād anyasya tan-māyādhīna-tuccha-śaktis tad-arthaṁ stuti-viśeṣeṇopatiṣṭhate—nama iti | 

avitathety-avyabhicāra-jñānecchā-śaktī darśite | guṇa-trayeti | tādṛśa-kriyā-śaktir darśitā jīva-māyā-niyantṛtvāt tāsāṁ tādṛśa-śaktīnāṁ tat-tad-atītatvena svarūpa-bhūtatvaṁ ca tathāpi guṇeṣu sattvādiṣv eva tattva-buddhiḥ kāraṇa-jñānaṁ yeṣāṁ tair adṛṣṭaṁ tarkayitum aśakyaṁ kimutānubhavitum aśakyaṁ dhāma tādṛśa-śakti-prakāśo’pi kim uta svarūpa-tat-pūrṇa-śaktī yasya tasmai | sarvatra hetuḥ—svaprakāśāyeti | guṇa-trayasyābhāsaḥ svājñānenāropo yasmin sa jīva iti | jīvasya cid-rūpatve tad-vad ajñāna-spṛṣṭatvābhāsato nikarṣa eva vyaktīkṛtaḥ raśmī-sthānīyatvāt tasya ||23||

**viśvanāthaḥ : **parāya jīva-māyā-māyikebhya ity arthaḥ | kutaḥ ? avitathānubhūtaye satyānubhavāya guṇa-trayābhāso jīvaḥ nimittaṁ māyāṁ tayor bandhave, evam api guṇeṣu tattva-buddhir yeṣāṁ tair jīvair adṛṣṭa-svarūpāya | tad-bhinnair api san samyag avagamya dhāmety āha—nivṛtto mānāvadhiḥ parimāṇa-sīmā yasya tasmai | na hy etāvad guṇa-rūpaiśvaryakaḥ iti ko’pi vaktuṁśaknotīti bhāvaḥ | yad uktaṁ brahmaṇā—


    guṇātmanas te’pi guṇān vimātuṁ


    hitāvatīrṇasya ka īśire’sya |[bhā.pu. 10.14.7] iti |

nivṛttamānāya dadhe iti pāṭhe māno jñānam | dadhe karomi | tadā namaḥ iti karma-padam | tarhi kathaṁ tasya siddhis tatrāha—svayambhuve sva-prakāśāya ||23||

—o)0(o—

**|| 6.4.24 ||**

**na yasya sakhyaṁ puruṣo’vaiti sakhyuḥ**

**sakhā vasan saṁvasataḥ pure’smin |**

**guṇo yathā guṇino vyakta-dṛṣṭes**

**tasmai maheśāya namaskaromi ||**

**madhvaḥ : **guṇo yathā guṇinaḥ | kaścit pura-sthito guṇa-bhūtaḥ pradhāna-bhūtasya rājñaḥ mamāsau sakheti | rājñā cintitam api na jānāti | 


    yathā rājñaḥ priyatvaṁ tu bhṛtyā vedena cātmanaḥ |


    tathā jīvo na yat sakhyaṁ vetti tasmai namo’stu te || iti skānde ||24||

**śrīdharaḥ : **adṛṣṭa-dhāmatvaṁ darśayannāha—neti | puruṣaḥ sakhā jīvo’smin pure dehe vasann apy atraiva saṁvasataḥ sakhyur yasya sakhyaṁ karaṇa-pravartakatvādikaṁ nāvaiti na jānāti tasmai | kutaḥ ? vyakta-dṛṣṭeḥ prapañca-draṣṭuḥ | na hi draṣṭā dṛśyo bhavatīti | prathamānta-pāṭhe vyakte prapañca eva dṛṣṭir yasya sa guṇo viṣayo guṇino viṣayiṇa indriyādeḥ sakhyaṁ prakāśakatvaṁ yathā na vetti tadvat ||24||

**krama-sandarbhaḥ : _na vyākhyātam._**

**viśvanāthaḥ : **adṛṣṭa-dhāmatvam upapādayati—neti | yasya paramātmanaḥ | sakhyaṁ karaṇa-pravartakatvādikaṁ puruṣo jīvo nāvaiti na jānāti, asminn eva pure dehe vasato’pi sakhyur api ātmārāmatve’pi sakhyād eva tat-kāmitān viṣayān bhojayituḥ, svayaṁ sakhāpi tasya tat-tat-sakhyam anubhavann api atraiva dehe vasann api naiva veda, vyakta-dṛṣṭer iti ṣaṣṭhy-anta-pāṭhe buddhīndriya-prakāśād eva yad-viṣayakaṁ jñānaṁ vyaktam eva tasyāpīśvarasya, prathamānta-pāṭhe tasmād eva hetor yat-kartṛkaṁ jñānaṁ vyaktam eva, so’pi jīvaḥ śabda-sparśādir yathā guṇinaḥ śrotrāder indriyasya sakhyaṁ sva-mādhuryādi-jñāpana-lakṣaṇaṁ na vetti, tadvat ||24||

—o)0(o—

**|| 6.4.25 ||**

**deho’savo’kṣā manavo bhūta-mātrā**

**nātmānam anyaṁ ca viduḥ paraṁ yat |**

**sarvaṁ pumān veda guṇāṁś ca taj-jño**

**na veda sarva-jñam anantam īḍe ||**

**madhvaḥ : **deha-mānī vaiśravaṇo marutaḥ prāṇa-māninaḥ |


    indrādyā indriyātmāno rudro’ntaḥkaraṇātmakaḥ ||


    naite vidanti svātmānaṁ paraṁ vāpi vimohitāḥ |


    jīvābhimānī brahmā tu sarvaṁ veda prajāpatiḥ |


    so’pi veda hariṁ naiva samyak caiva hi sarvavit || iti ca ||25||

**śrīdharaḥ : **nanu guṇo jaḍatvān na jānātīti, jīvas tu cetanaḥ kim iti na jānāti ? ata āha—deha iti | **dehaś cāsavaś** ca prāṇā **akṣāṇi** indriyāṇi **manavaś** cāntaḥ-karaṇāni **bhūtāni** ca **mātrāś** ca tan-mātrāṇy **ātmānaṁ** svarūpaṁ dṛśyam **anyam** indriya-vargaṁ, tayoḥ **paraṁ** devatā-vargaṁ **ca [**na]** viduḥ** | **pumān** jīvas tu **sarvam** etat trayaṁ **veda**, **guṇāṁś ca** tan-mūla-bhūtān **veda** | **taj-jño**’pi san, yaṁ **sarva-jñaṁ na veda,** tam **anantam īḍe** staumi ||25||

**krama-sandarbhaḥ : **deheti | **anyaṁ** devatā-vargaṁ, **paraṁ** pumāṁsaṁ ca ||25||

**bhagavat-sandarbhaḥ (17) : **dehaś cāsavaś ca prāṇā akṣāṇīndriyāṇi ca, manavo’ntaḥkaraṇāni, bhūtāni ca, mātrāś ca tan-mātrāṇi, ātmānaṁ sva-svarūpam, anyaṁ svasvaviṣaya-vargaṁ, tayoḥ paraṁ devatā-vargaṁ ca na viduḥ | pumān jīvas tu sarvam ātmānaṁ sva-svarūpaṁ, tad anyaṁ pramātāraṁ, tayoḥ padaṁ dehādy-artha-jātaṁ tad-adhiṣṭhātṛ-devatā-vargaṁ ca veda, tathā dehādi-mūla-bhūtān guṇāṁś ca sattvādīn veda | 

tat-taj-jño’py asau yaṁ sarvajñaṁ dehādijīvāntāśeṣa-jñātāraṁ na veda tam anantaṁ mahad-guṇatvād yam anantam āhur [bhā.pu. 1.18.19] iti| ata eva hi yatra hi dvaitam iva bhavati tad itara itaraṁ paśyatīty ārabhya [bṛ.ā.u. 4.5.15] jīvasyetara-dṛṣṭatvam uktvā, yatra svasya sarvam ātmaivābhūt tat kena kaḥ paśyed ity-ādinā tasya paramātma-draṣṭṛtvaṁ niṣidhya paramātmanas tu tat tat sarva-draṣṭṛtvaṁ sva-draṣṭṛtvam apy astīti, vijñātāram are kena vijānīyād [bṛ.ā.u. 2.4.14] ity anenāha |

ayam arthaḥ—yatra māyā-vaibhave dvaitam iva bhavati, tan-mūlakatvāt tad-ananyad api māyākhyācintya-śakti-hetukatayā jaḍa-malina-naśvaratvena tad-vilakṣaṇatayā samāditaṁ tataḥ svatantra-sattākam iva muhur jāyate, tat tatra itaro jīva itaraṁ padārthaṁ paśyati, tasya karaṇa-dṛśyayor mitho yogyatvād iti bhāvaḥ | yatra tu svarūpa-vaibhave tasya jīvasya raśmi-sthānīyasya maṇḍala-sthānīyo ya ātmā paramātmā, sa eva svarūpa-śaktyā sarvam abhūt, anāditaeva bhavann āste, na tu tat-praveśena, tat tatra itaraḥ sa jīvaḥ kenetareṇa karaṇa-bhūtena kaṁ padārthaṁ paśyet, na kenāpi kam api paśyed ity arthaḥ | na hi raśmayaḥ sva-śaktyā sūrya-maṇḍalāntargata-vaibhavaṁ prakāśayeyur na cārciṣo vahniṁ nirdaheyur iti bhāvaḥ | tad evaṁ sati yasya khalv evam anantaṁ svarūpa-vaibhavaṁ taṁ vijñātāraṁ sarvajñaṁ paramātmānaṁ kenetareṇa karaṇena vijānīyāt na kenāpīty arthaḥ | tad evaṁ jñāna-śaktau tatra siddhāyāṁ kriyecchā-śaktī ca lakṣyete ||25||

**viśvanāthaḥ : **nanu guṇo jaḍatvāt na jānātu, jīvas tu cetanaḥ kathaṁ na jānāti ? tatra sa sarvatra cetano’pi parameśvare tv acetana evety āha—dehaś ca tatrasthā asavaḥ prāṇāś ca akṣā indriyāṇi ca manavo’ntaḥ-karaṇāni ca bhūtāni pṛthivy-ādīni ca mātrāḥ śabdādayaś ca ātmānaṁ sva-svarūpam ātmanāṁ madhye anyam anya-svarūpam ātmabhyaḥ sarvebhya eva paraṁ jīva-svarūpaṁ ca na viduḥ | pumān jīvas tu cetanatvāt sarvam ātmānaṁ dehādīn guṇān sattvādīn tan-mūla-bhūtāṁś ca veda jīvan-muktatva-daśāyāṁ taṁ paramātmanaṁ ca jānātīti taj-jñaḥ | tad api sarvajñaṁ parameśvaraṁ na veda | nanu taj-jñaḥ iti brūṣe, tad api na vedeti kutaḥ ? tatrāha—anantam aprākṛta-guṇānām anantyāt tad apy ajñānam eva | yad uktaṁ—dyupataya eva te na yayur antam anantatayā [bhā.pu. 10.87.41] iti ||25|| 

—o)0(o—

**|| 6.4.26 ||**

**yadoparāmo manaso nāma-rūpa**

**rūpasya dṛṣṭa-smṛti-sampramoṣāt |**

**ya īyate kevalayā sva-saṁsthayā**

**haṁsāya tasmai śuci-sadmane namaḥ ||**

**madhvaḥ : **kevalayā sva-saṁsthayā | svapna-suṣuptādau mana uparamāj jīvasyāsvātantrya-darśane’pi svapna-prabodhādi darśanād anya īśvaras tan-niyāmako’stīti jñāyate | jīvecchābhāvāt kevalatvam | 


    yadoparāmo manasaḥ svapna-suṣuptādiṣu |


    tadāvasthā-prabodhādikāraṇatvena keśavaḥ ||


    asvātantryāt tu jīvasya vidyate’nyo niyāmakaḥ |


    jīva-pravṛttyānukūlyāj jñāyate’sau tadā vibhuḥ || iti hari-vaṁśeṣu ||26||

**śrīdharaḥ : **adṛṣṭa-dhāmatvam uktvā sva-prakāśatvam āha | yadā manasa uparāmaḥ samādhir na tu suṣuptāv iva layo na ca jāgrat-svapnayor iva vikṣepaḥ | tadāha—nāma-rūpe rūpyete yena tat tathā tasya | uparāme hetuḥ, dṛṣṭaṁ darśanāṁ smṛtiś ca tayoḥ saṁpramoṣān nāśāt | tadā yaḥ kevalena svarūpa-jñānena pratīyate tasmai haṁsāya śuddhāya śuci śuddhaṁ manaḥ sadma pratīti sthānaṁ yasya tasmai namaḥ ||26||

**krama-sandarbhaḥ : **sva-saṁsthayā svarūpa-śaktyā ||26||

**viśvanāthaḥ : **nanu taj-jño’pi na vedeti yad uktaṁ tatra tad eva vedyaṁ vastu dvividhaṁ—sujñeyaṁ, durjñeyaṁ ca | tatra sujñeyaṁ, nirviśeṣa-svarūpam āha—yadeti | 

yad vā, manasa uparāma uparāmātiśayaḥ smaraṇh, na tu suṣuptāv iva layaḥ | na ca jāgrat-svapnayor iva vikṣepaḥ | kīdṛśasya ? nāma-rūpe rūpyete yena tasya, uparāmātiśaye hetuḥ—dṛṣṭaṁ darśanaṁ, smṛtiś ca, tayoḥ sampramoṣāt samyak tayaiva nāśāt, tadā yaḥ kevalayā svasya saṁsthayaiva, nirviśeṣa-jñāna-gamyatayā vastu-mātratvenety arthaḥ | īyate pratīyate | tasmai saṁsthāya śuddhāya | śuci śuddhaṁ cittaṁ sadma pratīti-sthānaṁ yasya tasmai | etat-svarūpasya sujñeyatvam uktaṁ brahmaṇā, yathā—


    tathāpi bhūman mahimā-guṇasya te 


    viboddhum arhaty amalāntar-ātmabhiḥ || [bhā.pu. 10.14.6] iti ||26||

—o)0(o—

**|| 6.4.27-28 ||**

**manīṣiṇo’ntar-hṛdi sanniveśitaṁ**

**sva-śaktibhir navabhiś ca tri-vṛdbhiḥ |**

**vahniṁ yathā dāruṇi pāñcadaśyaṁ**

**manīṣayā niṣkarṣanti gūḍham ||**

**sa vai mamāśeṣa-viśeṣa-māyā-**

**niṣedha-nirvāṇa-sukhānubhūtiḥ |**

**sa sarva-nāmā sa ca viśva-rūpaḥ**

**prasīdatām aniruktātma-śaktiḥ ||**

**madhvaḥ : **icchādi-rūpeṇa tri-vṛdbhiḥ |


    icchāditvena trividhā vimalādyās tu śaktayaḥ |


    viṣṇoḥ svarūpa-bhūtāyās tābhyas tan-nāmikāḥ parāḥ ||


    jāyante tat-prasādena tāś ca pīṭhe prapūjayet |


    tad-bhinna-jīvās tasyaiva prasādāt tāḥ samīpa-gāḥ || ititattva-nirṇaye |


    daśendriyāṇi ca mano-buddhi-prāṇa-pradhānakāḥ |


    caturdeśaiṣāṁ paramaḥ pāñcadaśyo hariḥ smṛtaḥ |


    buddher bhedena caiteṣu pāñcadaśyo’tha saṁsthiteḥ || iti ca |


    iyattā tu viśeṣaḥ syād ānandādau tad-ujjhiteḥ |


    sarvair viśeṣai rahita ucyate harir avyayaḥ |


    aprākṛta-svarūpatvān nirmāyaś ceti kathyate || iti ca |


    tad-rūpa-sadṛśaṁ rūpaṁ yataḥ sarvasya sarvadā |


    sarva-rūpo yataḥ śabda-mukhyārthaḥ sarva-nāmakaḥ || iti ca |


    alaukikatvān no viṣṇur nirukto’to nirūpitaḥ |


    tathāpi vedeṣūktatvād ukto rūpī sa eva ca || iti vyoma-saṁhitāyām ||27-28||

**śrīdharaḥ : **evaṁ-bhūtaḥ keṣāṁ pratīyata ity apekṣāyām āha—manīṣiṇa iti dvābhyām | vivekino yaṁ niṣkarṣanti vivicya dhyāyanti, sa nirvāṇa-sukhānubhūtir mama prasīdatām iti dvayor anvayaḥ | evaṁ niṣkarṣatā pratīyata iti bhāvaḥ | kim ? iti niṣkarṣanti | sva-śaktibhir gūḍham aprakāśamānam | katibhir navabhiḥ ? punaś ca tri-vṛdbhiḥ tri-guṇābhiḥ sapta-viṁśaty upādhibhir gūḍham aṣṭā-viṁśaṁ niṣkarṣantīty arthaḥ | 

yad vā, navabhiḥ prakṛti-puruṣa-mahad-ahaṅkāra-pañca tanmātra-rūpābhiḥ | tri-vṛdbhis tri-guṇātmikābhiḥ | ca-kārāt ṣoḍaśa-vikāra-rūpābhiś ca | kathaṁ-bhūtaṁ niṣkarṣanti ? manīṣayāntar-hṛdi sanniveśitaṁ niścalīkṛtaṁ pāñcadaśyaṁ pañcadaśa-sāmidhenī-mantraiḥ prakāśyam alaukikaṁ vahnim ivāhaṅkārāspadād ātmano’nyaṁ paramātmānaṁ niṣkarṣantīty arthaḥ ||27||

aśeṣā viśeṣā yasyās tasyā māyāyā niṣedhena nivārṇa-sukhe’nubhūtir yasya aprasakta-niṣedhāsaṁbhavāt prasaktim āha | sa eva sarva-nāmā, sa eva viśva-rūpa iti | tad-rūpatve’pi vāstavatvābhāvān niṣedhaḥ saṁbhavatīty āha | aniruktā ātmani śaktir māyā yasya saḥ ||28||

**krama-sandarbhaḥ : **manīṣiṇa iti yugmakam | trivṛn nava-śakty-atītatve sati kathaṁ svato niḥśaktika evāham ? nety āha—aśeṣeti | anubhūtir avaśyaṁ mantavyā tāṁ vinā puruṣārthatvāsiddheḥ | tasyāṁ ca mantavyāyāṁ tal-lakṣaṇākhaṇḍāpi svarūpa-śaktiḥ siddhyaty eveti bhāvaḥ | tathaivāha—prasīdatām iti | nanu tābhyo niṣkṛṣṭaś cet kathaṁ tanmaya-sarva-nāma-rūpaḥ ? tatrāha—anirukteti | acintya-śaktitvād ity arthaḥ ||27||

nanu mama yan nirvāṇa-sukhaika-rūpaṁ brahmākhyaṁ svarūpaṁ, tasyānubhūtikam eva bhavatīti trivṛn navaśāktikaṁ bhavatu | yat tu guṇa-rūpa-bṛṁhitaṁ svarūpaṁ, tat tu tanmayam eva bhavet, jagat-sādṛśyāt ? tatrāha—yad yad iti trikeṇa | guṇai rūpaiś ca bṛṁhitam asamo’rddha-bṛhattamaṁ yat svarūpaṁ, tad api | vacādi-gocaro yad yad vastu, tan na bhavati | tatra hetuḥ—sa vā iti | sa-guṇa-rūpa-bṛṁhita-svarūpas tvaṁ guṇa-pralaya-sṛṣṭibhyāṁ lakṣyate tarkyata eva, na tv anubhūyata iti | 

yad vā, guṇānām apāyo’pagamo yasmāt tasmin vigata-sarge nitya-siddhe vaikuṇṭhe lakṣyate tad-adhiṣṭhātṛtvena dṛśyata iti ||28||

**viśvanāthaḥ : **durvijñeyaṁ sa-viśeṣa-svarūpam āha—manīṣiṇaḥ śuddha-bhaktāḥ gūḍham antar hṛdi saṁniveśitaṁ, praviṣṭaḥ karṇa-randhreṇa svānāṁ bhāva-saroruhaṁ [bhā.pu. 2.8.5] ity-ukta-rītyā śravaṇa-bhaktyā antar hṛdi praveśitam | punar manīṣayā prema-bhakty-ākhyayā niṣkarṣanti | antar-hṛdayān niṣkṛṣya cakṣur-ādibhir indriyaiḥ saundaryādi-mādhuryam āsvādayantīty arthaḥ | 

kīdṛśaṁ santam ? niṣkarṣanti sva-śaktibhiś cic-chaktibhiḥ sahitam | katibhiḥ ? navabhir vimalādyābhis tatrāpi trivṛdbhiś cic-chakter eva tisṛbhir vṛttibhiḥ hlādinī-sandhinī-saṁvidbhiś ca sahitam | yad uktaṁ viṣṇu-purāṇe—


    hlādinī sandhinī saṁvittvayy ekā sarva-saṁsthitau |


    hlāda-tāpa-karī miśrātvayi no guṇa-varjite || [vi.pu. 1.12.68]iti |

yathā dāruṇi kāṣṭhe pāñcadaśyaṁ pañcadaśa-sāmidhenī-mantraiḥ prakāśyam alaukikaṁ vahniṁ niṣkarṣanti, sa prasīdatām ity uttareṇānvayaḥ | asya sa-viśeṣa-svarūpasyāprakṛtānanta-guṇasya durvijñeyatvaṁ bhakti-hīnair anubhavitum aśakyatvāt bhaktair anubhūyamānatve’pi mādhuryaiśvaryayoḥ pārājñānāt | yad uktaṁ brahmaṇaiva—


    guṇātmanas te’pi guṇān vimātuṁ


    hitāvatīrṇasya ka īśire’sya |


    kālena yair vā vimitāḥ sukalpair


    bhū-pāṁśavaḥ khe mihikā dyubhāsaḥ||[bhā.pu. 10.14.7] iti ||27||

yad bhūtasya māyikaṁ sa-viśeṣaṁ rūpaṁ tad-vyatiriktam eva mamopāsyam ity āha—sa mama prasīdatām | aśeṣā viśeṣā yasyās tasyā māyāyā niṣedhena yan nirvāṇa-sukhaṁ, bāṇā hṛd-vidārakā ādhyātmikādi-duḥkha-śarāḥ ke’pi na santi yatra, tasminn eva sukhe anubhūtir yasya saḥ—hlāda-tāpa-karī miśrātvayi no guṇa-varjite || [vi.pu. 1.12.68]iti vaiṣṇavokteḥ | 

aprasakta-niṣedhāsambhavāt prasaktim āha—sa eva sarva-nāmā sa eva viśva-rūpa iti brahmādi-tṛṇāntānāṁ yāni nāma-rūpāṇi tāni tasyaivety arthaḥ | māyāyās tac-chaktitvena māyaika-viśvasyāpi tad-rūpatvāt tasya svarūpa-bhūtā śaktis tu māyā-śakter māyikād viśvasmāc cānyaivety āha—aniruktā māyika-vāṅ-manasābhyām anirukti-viṣayī-bhūtā ātma-bhūtā śaktir yasya saḥ ||28||

—o)0(o—

**|| 6.4.29 ||**

**yad yan niruktaṁ vacasā nirūpitaṁ**

**dhiyākṣabhir vā manasota yasya |**

**mā bhūt svarūpaṁ guṇa-rūpaṁ hi tat tat**

**sa vai guṇāpāya-visarga-lakṣaṇaḥ ||**

**śrīdharaḥ : **nanu yadi kevalayā sva-saṁsthayā pratīyate tarhi sarva-nāmatvaṁ viśva-rūpatvaṁ cānupapannaṁ vāg-ādy-agocaratvād ity āśaṅkya sarvair nāmabhir vācyaṁ pratyakṣādi-dṛśyaṁ ca tasya svarūpaṁ vastuto mābhūt tathāpi māyayā ghaṭata iti śloka-trayeṇopapādayan namaskaroti, yad yad iti | yad yad vacasā niruktam abhihitaṁ dhiyā nirūpitaṁ vyavasitam akṣabhir vā indriyair nirūpitaṁ gṛhītam uta api manasāpi nirūpitaṁ saṅkalpitaṁ yasya sva-prakāśatvaṁ tasya tat svarūpaṁ mā bhūt | svarūpatvābhāve hetuḥ, hi yasmāt tat tad guṇānām eva rūpam | pāṭhāntare guṇair vardhitam | sa tu guṇa-vyatiriktaḥ | yato guṇānām apāya-visargābhyāṁ pralayotpattibhyāṁ lakṣyata iti tathā | cetanādhiṣṭhānaṁ vinā tayor asaṁbhavāt | yad vā, yasya svarūpaṁ mā bhūn na bhavati tasmai nama iti tṛtīyenānvayaḥ ||29||

**krama-sandarbhaḥ : _na vyākhyātam._**

**viśvanāthaḥ : **vāg-buddhyādikaṁ tu sarva-māyikam eva, tena nirūpitam api sarvaṁ māyikam eva bhavet | tat tu na tat-svarūpam āha—yad yad iti | yad yad vacasā niruktam abhihitaṁ dhiyā nirūpitaṁ vyavasitam akṣabhir vā indriyair nirūpitaṁ gṛhītam uta api manasāpi nirūpitaṁ saṅkalpitaṁ tat tat sarvaṁ yasya svarūpaṁ mābhūt na bhavati | tasmai namaḥ iti tṛtīyenānvayaḥ | hi yatas tad-guṇānām eva rūpaṁ guṇa-bṛṁhitaṁ, hi tad iti pāṭhe, guṇair vardhitaṁ sa tu guṇa-vyatirikta ity arthaḥ | yataḥ guṇānām apāya-visargābhyāṁ pralayotpattibhyāṁ lakṣaṇaṁ yasya saḥ | yaḥ sṛṣṭi-pralayau karoti sa īśvara ity ataḥ sṛṣṭeḥ pūrvatra pralayāt paratra ca tasya sattva-siddheḥ | atra dṛśyate tv agryayā buddhyā iti, manasā evānudraṣṭavyaḥ iti, tam eva viditvātimṛtyum eti [śve.u. 3.8] iti, ātmā vā are draṣṭavyaḥ [bṛ.ā.u. 2.4.5] ity-ādi | tasmāt sarvātmanā rājan hariḥ sarvatra sarvadā śrotavyaḥ kīrtitavyaś ca [bhā.pu. 2.2.36] iti para-sahasra-śruti-smṛti-vākya-virodhād īśvarānanugṛhītair eva vaca-ādibhir iti vyākhyeyam |


    ataḥ śrī-kṛṣṇa-nāmādi na bhaved grāhyam indriyaiḥ |


    sevonmukhe hi jihvādau svayam eva sphuraty adaḥ || [bha.ra.si. 1.2.234]

ity-ādy-ukta-vacanaṁ ca |

kecit tu kārtsnyena nirūpaṇābhāvān na nirūpitam ity āhuḥ—yato vāco nivartante aprāpya manasā saha [tai.u. 2.4.1] ity atrāpādāna-nirdeśāt vāṅ-manasāgamyatvaṁ, nivartante iti antar-lobhād vāṅ-manasāgamyatvaṁ cetivat ||29||

—o)0(o—

**|| 6.4.30 ||**

**yasmin yato yena ca yasya yasmai**

**yad yo yathā kurute kāryate ca |**

**parāvareṣāṁ paramaṁ prāk prasiddhaṁ**

**tad brahma tad dhetur ananyad ekam ||**

**madhvaḥ : **sapta-vibhakty-arthasya kālasya prakārasya ca hetur brahmaiva |


    vibhakty-arthasya kālasya prakārāṇāṁ ca kāraṇam |


    eka eva paro viṣṇuḥ sarva-sattvā pradatvataḥ || iti bhaviṣyat-parvaṇi |


    ananyaḥ sadṛśābhāvād eko rūpādy-abhedataḥ || iti ca ||30||

**śrīdharaḥ : **tad evaṁ vastuto guṇa-svarūpatvābhāvam aṅgī-kṛtyāniruktātma-śaktir ity anena dyotitaṁ, māyayā sarva-vācyatvena viśvarūpatvam āha | yasminn adhikaraṇe | yato’pādānāt | yena karaṇena | yasya sambandhi | yasmai saṁpradānāya yad īpsitatamam | yaḥ kartā | kurute svatantraḥ | kāryate cānyena prayojya-kartrā | tad brahmeti pratyekaṁ saṁbandhaḥ | 

atra ca saptabhir yac chabdaiḥ sapta-vibhakty-arthā darśitāḥ | yatheti ca kriyā-kāraka-saṁbandha-prakāra-vācinām avyayānām arthāḥ | kurute kāryate ceti svārtha-parārtha-kriyānvayaś ca sarveṣāṁ darśitaḥ | ca-śabdena bhāva-karmādi-vihita-pratyayārthāḥ saṅgṛhītāḥ | 

tad brahmaiveti kutaḥ ? tatrāha | tad dhetus teṣāṁ kāraṇam | tat kutaḥ ? sarvebhyaḥ prāk-prasiddham | 

nanu brahmādayas tad-dhetavaḥ śrūyante’vare ca dṛśyante, tat kathaṁ brahmaiva tad-dhetuḥ ? tatrāha | pareṣām avareṣāṁ ca hetūnāṁ paramaṁ kāraṇam | nanu sarva-kāraṇatve tasya kiṁ nāma saha-kāri bhavat, tadānīm anyasyābhāvāt ? satyam, nirapekṣam eva tat kāraṇam ity āha | ananya-dvijātīya-śūnyam | ekaṁ sajātīya-śūnyaṁ ca | tasmai nama ity uttareṇānvayaḥ ||30||

**krama-sandarbhaḥ : **tad eva darśayat—yasminn iti ||30|| 

**viśvanāthaḥ : **nanu guṇamayaṁ rūpaṁ yadi tat svarūpaṁ na bhavati, tarhi tasyāpūrṇatvaṁ prasajjetety ata āha—yasminn adhikaraṇe, yato’pādānāt, yena karaṇena, yasya sambandhinaḥ, yasmai sampradānāya, yad īpsitam, yaḥ kartā kurute svatantraḥ kāryate vā anyena prayojya kartrā tad brahmeti pratyekam anvayaḥ | atra saptabhir yac-chabdaiḥ sapta-vibhakty-arthā darśitāḥ | yatheti prakāra-vācinām avyayānām arthāḥ kurute kāryate ceti svārtha-parārtha-kriyānvayaś ca darśitaḥ | ca-śabdena ca bhāva-karmādi-vihita-pratyayārthaś ca saṅgṛhītāḥ | 

tad brahmaiveti kutaḥ ? tatrāha—tad-dhetus teṣāṁ kāraṇam | kāraṇatvaṁ kutaḥ ? prāk prasiddham | 

nanu brahmādayas tad-dhetavaḥ śrūyante, avare ca dṛśyante ? tatrāha—pareṣām avareṣāṁ ca paramaṁ teṣāṁ kāraṇānām api kāraṇatvāt paramaṁ kāraṇam ity arthaḥ |

nanu sarva-kāraṇatve tasya kiṁ nāma sahakāritvaṁ bhavet ? tatrāha—ekam anya-nirapekṣam eva tat kāraṇam ity arthaḥ | 

nanu cic-chaktīnāṁ vimalādyānāṁ nava-vidhānāṁ cic-chakti-vṛttīnāṁ hlādiny-ādīnāṁ trividhānāṁ tad-vilāsānāṁ vaikuṇṭha-tat-pārṣad-ādīnāṁ vāsudeva-saṅkarṣaṇādīnāṁ ca nitya-siddhatva-śravaṇāt kāla-māyā-jīvādṛṣṭānāṁ tu jagat-kāraṇatvasya ca śravaṇāt | katham ekam ity ucyate ? ity ata āha—ananyat na vidyate anyat yatas tat | cic-chaktīnāṁ tac-vilāsānāṁ ca tat-svarūpa-bhūtatvāt vāsudevādīnāṁ tad-aṁśatvāt kāla-māyādīnām asvarūpa-bhūtatve’pi tac-chaktitvāt tad-ananyatvam ity arthaḥ ||30||

—o)0(o—

**|| 6.4.31 ||**

**yac-chaktayo vadatāṁ vādināṁ vai**

**vivāda-saṁvāda-bhuvo bhavanti |**

**kurvanti caiṣāṁ muhur ātma-mohaṁ**

**tasmai namo’nanta-guṇāya bhūmne ||**

**śrīdharaḥ : **nanv evaṁ brahma ced viśvasya hetuḥ, tarhi na kadācid anīdṛśaṁ jagad iti vadanto mīmāṁsakāḥ kuto’tra vivadante ? taiś cānye svabhāva-vādinaḥ saṁvadante | te ca te ca tattva-vidbhir bodhitā api kutaḥ punaḥ punar muhyanti ? tatrāha | **yasya** māyāvidyāyāḥ **śaktayovivādasya** kvacit **saṁvādasya bhuvaḥ** sthānāni **bhavanti**, **tasmai namaḥ** ||31||

**caitanya-mata-mañjuṣā : **yac-chaktaya ity-ādi | **tasmai ananta-guṇāya bhūmne** mahā-puruṣāya **namaḥ**, **yasya śaktayo** māyāvidyādayaḥ kvacid **vivādasya** kvacit **saṁvādasyādi-bhuvo bhavanti** | kintv **eṣāṁ muhur ātma-mohaṁ kurvanti** | vivāde saṁmoho yujyata eva | saṁvāde kathaṁ mohaḥ ? iti na vaktavyaṁ | saṁvāde bhakti-siddhānta-viruddhatāyāṁ saṁmohaṁ janayatīti bhāvaḥ ||31||

**krama-sandarbhaḥ : **yad iti | yatra vivadamānānāṁ mṛśyatāṁ ca **vādināṁ** tat-tad-bhāve’pi tādṛśa-dustarka-tac-**chaktaya** eva kāraṇatvenopasthitā ity āha—yac-chaktaya iti | ata evānanta-guṇatvaṁ bhūmatvaṁ ca tasyety arthaḥ ||31||

**bhagavat-sandarbhaḥ (9) : **te ca māyā-śakti-svarūpa-śaktī paraspara-viruddhe, tathā tayor vṛttayaś ca sva-sva-gaṇa eva paraspara-viruddhā api bahvyaḥ | tathāpi tāsām ekaṁ nidhānaṁ tad evety āha—yac-chaktaya iti ||31||

**viśvanāthaḥ : **nanv atra mate svajātīya-vijātīya-svagata-bhedāsahiṣṇavo’nye’dvaita-vādino vivadante | taiś cānye naiyāyikāḥ ṣoḍaśa-padārtha-vāditvāt dvaita-vādino vivadante | taiś cānye vaiśeṣikāḥ saṁvadante | taiḥ sarvaiś cānyena kadācid anīdṛśaṁ jagad iti vadanto mīmāṁsakāḥ vivadante | te ca te ca tattva-vidbhir bodhitā api kutaḥ punar muhyanti ? iti tatrāha—**yac-chaktayo** yasya māyā-śakti-vṛttayo **vadatāṁ** samādadhatāṁ **vādināṁ** tatrākṣepa-kṛtāṁ **vivādasya** kvacit **saṁvādasya** ca **bhuva** utpatti-hetavo **bhavanti** | prayojanam āha—**ātma-moham** iti | ātmānaṁ jijñāsamānānām apīty arthaḥ | **muhur** iti tatrāvicchedaḥ sūcitaḥ | 

**ananta-guṇāya** ity ananta-śabdasyānekārthatvenānāśa-vācitvāt guṇānām anaśvaratvaṁ niḥsīmatvaṁ coktam | ete cānye ca bhagavan nityā yatra mahā-guṇāḥ [bhā.pu. 1.16.31] iti pṛthivy-uktau | nityā iti padena, nāntaṁ guṇānām aguṇasya jagmur yogeśvarā ye bhava-pādma-mukhyāḥ[bhā.pu. 1.18.14] iti sūtoktau ca aguṇasyeti yogeśvarā iti padābhyāṁ,


    jñāna-śakti-balaiśvarya-vīrya-tejāṁsy aśeṣataḥ |


    bhagavac-chabda-vācyāni vinā heyair guṇādibhiḥ || [vi.pu. 6.5.79] 

iti parāśaroktau ca, _vinā heyair_ ity upanyāsena ca tadīya-guṇānām aprākṛtatvāvagame’py avāntaratvam ācakṣāṇās te’parādhinaḥ katham avidyayā na muhyantām iti bhāvaḥ ||31||

—o)0(o—

**|| 6.4.32 ||**

**astīti nāstīti ca vastu-niṣṭhayor**

**eka-sthayor bhinna-viruddha-dharmaṇoḥ |**

**avekṣitaṁ kiñcana yoga-sāṅkhyayoḥ**

**samaṁ paraṁ hy anukūlaṁ bṛhat tat ||**

**madhvaḥ : **mad-anyo nāsti sarveśa iti viddhy āsuraṁ matam |


    astīti daivam ubhayor harir eva hy apekṣitaḥ ||


    niṣedha-vidhyor viṣayaḥ phala-dātā ca keśavaḥ |


    tādṛg-buddheḥ kāraṇaṁ ca sthānayoś cocca-nīcayoḥ || iti ca ||32||

**śrīdharaḥ : **nanu kiṁ tad brahma, yasya śaktayo vivādādi-bhuvo bhavanti ? tatrāha—astīti | yoga upāsanā-śāstram | tatra hi virāḍ-rūpeṇopāsanāyāṁ pātāla-pādādikam a**stīti,** upāsyatvena vidhīyate | **nāstīti** sāṅkhyaṁ jñāna-śāstram | tatra apāṇi-pādaḥ, acakṣur aśrotram iti ca pādādi nāstīti niṣidhyate | tayor **yoga-sāṅkhyayor** yat kiñcit **samam a**nuvartamānam a**vekṣitaṁ** pratītaṁ, **tadbṛhad** brahma | vivādāspadaṁ brahmety arthaḥ | 

vivādaṁ sphuṭayati—**bhinnāv** asti nāstīty evaṁ-bhūtau **viruddhau dharmau** yayoḥ | tayor bhinna-viṣayatve’pi virodho na syād ity **eka-sthayor** ity uktam | eka-viṣayayoḥ kutaḥ ? **vastu-niṣṭhayoḥ** pādādi-vidhi-pratiṣedhayor eka-vastu-niṣṭhatvāt | samatve hetuḥ—**param |hi** yataḥ | vidhi-pratiṣedhayor aviṣayas tayoḥ pādādi-viṣayatvāt | 

tathā tarhy aviṣayasya sad-bhāve kiṁ pramāṇam ? tad āha—**anukūlam a**dhiṣṭhānaṁ vinā pādādi-kalpanāyogāt, avadhiṁ vinā tan-niṣedhāyogāc ca | tayor upapādakatvena siddham ity arthaḥ | tasmai nama iti pūrvasyānuṣaṅgaḥ ||32||

**krama-sandarbhaḥ : **tatra vivādāvasare tādṛśa-guṇa-rūpa-bṛṁhita-svarūpam api siddhyatīty āha—astīti | nāma-rūpitva-vidhi-niṣedha-śrutibhir vivadamānānāṁ vivādāvasare tad eva hy apapādayati—astīti | yogaḥ sthūlopāsanā-śāstraṁ, tatra hi yadbhagavato nāma-rūpitvaṁ śrūyate, tad-dṛṣṭa-kalpanā-lāghavāt | ghaṭa-paṭādi-lakṣaṇākhila-nāma-dheyatvaṁ pātāla-pādādikatvaṁ ceti vidhīyate—nāstīti | sāṅkhyaṁ jñāna-śāstram |tatra hi niṣedha-śrutibhis tasya nāma-rūpitvaṁ yan niṣidhyate, tat prāpañcika-nāma-rūpitvasya kalpitatvāt, sarvathaiva nāstīti niścīyate | tad uktam ubhaya-matasyaiva prāk—sa sarva-nāmā sa ca viśva-rūpaḥ ity-ādinā,yad yan niruktaṁ vacasā nirūpitaṁ [bhā.pu. 6.4.28-29] ity-ādinā ca |astīti nāstīti ca vastuni niṣṭhā yayoḥ | tam eva vivādaṁ sphuṭayati—bhinnau astīti nāstīty evambhūtau viruddhau dharmau yayos tayoḥ | 

nanv āstām anayor bhinna-viṣayatvaṁ netyāha ekasthayoḥ samāna-viṣayoḥ | tad evaṁ vivāde sati yat kiñcit samaṁ samañjasatvenaiva avekṣitaṁ pratītaṁ vastu tad dvayor api bṛhan mahad anukūlaṁ bhavati | kiṁ tat samañjasam ? yat paraṁ nāma-rūpād atyanta-tad-abhāvāc ca vilakṣaṇaṁ kim api nāma-rūpa-lakṣaṇam eva vastv ity arthaḥ | 

etad uktaṁ bhavati | ekasminn eva vastuni nāma-rūpitva-vidhi-niṣedhābhyāṁ parasparaṁ śrutayaḥ parāhatārthāḥ syuḥ | atra tu paratvenobhayatrāpi prāktana-yuktyā samañjasam aprākṛta-nāma-rūpitvam eva vidhi-niṣedha-śruti-tātparyenopasthāpyata iti tat-tan-mataṁ vivāda-mātram | 

ittham evātra śrī-dhruveṇa nirvivādatvam uktam—


    tiryaṅ-naga-dvija-sarīsṛpa-deva-daitya-


    martyādibhiḥ paricitaṁ sad-asad-viśeṣam


    rūpaṁ sthaviṣṭham aja te mahad-ādy-anekaṁ


    nātaḥ paraṁ parama vedmi na yatra vādaḥ || [bhā.pu. 4.9.13] iti |

atra rūpa-śabdasyaivobhayatra viśeṣyatvena | bhūpa rūpam arūpaṁ ca paraṁ cāparam eva ca [vi.pu. 6.7.47] iti vaiṣṇava-vākyānusāreṇa ca | ataḥ paraṁ caturbhujāditva-lakṣaṇaṁ rūpaṁ vapur ity arthaḥ | tac cāgre darśayiṣyate ||32|| [bhagavat-sandarbhaḥ 38]

**viśvanāthaḥ : **nanu te śāstra-jñāḥ kim iti nindyante śāstrāṇām evaika-matyābhāvena paraspara-virodhād iti cen naivaṁ vādīr ity āha—astīti | yoga-sāṅkhyayoḥ yogo bhakti-yoga-śāstraṁ, sāṅkhyaṁ jñāna-śāstraṁ, tayos tat prasiddhaṁ paraṁ sarvotkṛṣṭaṁ bṛhad brahma samam anukūlaṁ ca, yathā syāt tathā avekṣitam | paraspara-viruddhayos tayor dvayor eva śāstrayor avekṣaṇe kim api vaiṣamyaṁ prātikūlyaṁ ca nāstīty arthaḥ | 

tayoḥ kathaṁ-bhūtayoḥ ? astīti nāstīti bhinna-viruddha-dharmayoḥ | yoga-śāstre hi—kṛṣṇaṁ piśaṅgāmbaram ambujekṣaṇaṁ caturbhujaṁ śaṅkha-gadādy-udāyudham ity-ādinā astīty upāsyatvena vidhīyate | sāṅkhya-śāstre hy anāma rūpa-guṇa-pāṇi-pādam acakṣur aśrotram ekam advitīyam api nāma-rūpādikaṁ nāstīti niṣiddhyate ity evaṁ-bhūtau bhinnau paraspara-viruddhau ca dharmau yayos tayor bhinna-viṣayatve virodho na syād ity ekasthayoḥ | ekasmin brahmaṇy eva tiṣṭha ity ekaṁ brahmeva viṣayīkurvator ity arthaḥ | 

nanu tarhi katham avaiṣamyam aprātikūlyaṁ vā ? tatrāha—vastu-niṣṭhayo vastuni vāstava-vastuny eva niṣṭhā-pratipādakatva-lakṣaṇā yayoḥ | tena bhakti-śāstra-vidhinā vāstavaṁ vastv eva pratipādayanti na tv avāstavam | tena bhakti-śāstreṇa parameśvarasya rāma-kṛṣṇādi-mūrter nāma-rūpādika-vastu-pratipādane siddhe, jñāna-śāstram api svasya vastu-niṣṭhatvād eva tasya nāma-rūpādikaṁ naiva niṣiddhyati, kintu tasya māyika-mūrter virāja eva | ata eva punar bhakti-śāstram api jñāna-śāstra-niṣiddhaṁ virāḍ-rūpam upāsyatvena nopādatte | yad uktaṁ—


    amūni bhagavad-rūpe mayā te hy anuvarṇite |


    ubhe api na gṛhṇanti māyā-sṛṣṭe vipaścitaḥ || [bhā.pu. 2.10.35]

iti virāḍ-rūpasyāpi dhāraṇāyām upādānaṁ tu kasyacid eva prathama-daśāyām eva citta-śuddhy-artham eva, na tu sarvadopāsanārtham iti bhakti-jñāna-śāstrayor vastutas tv avirodha eveti śāstrāvirodhe’pi vivadamānāḥ śāstra-tātparyam avidvāṁso dārśanikā eva vigītā iti bhāvaḥ ||32||

—o)0(o—

**|| 6.4.33 ||**

**yo’nugrahārthaṁ bhajatāṁ pāda-mūlam**

**anāma-rūpo bhagavān anantaḥ |**

**nāmāni rūpāṇi ca janma-karmabhir**

**bheje sa mahyaṁ paramaḥ prasīdatu ||**

**madhvaḥ : **tat-karmaṇām adṛṣṭatvād anāmā cāpy adarśanāt |


    arūpas tv avatāreṇa rūpa-karmāṇi darśayet ||


    nitya-rūpo nitya-karmāpy avyaktatvam apekṣya tu |


    arūpa-karmety udito rūpa-karmojjhitena tu || iti prakāśa-saṁhitāyām |


    anāmā so’dhikārthatvād avyaktatvād arūpakaḥ |


    kaṁsāritvādi-sāmyārtho vyakta-rūpo’vatāragaḥ || iti ca |


    loka-dṛṣṭyādhikārthāni mūla-nāmāni keśave |


    atha dāmodarādīni loka-dṛṣṭyā samāni tu || 


    ānando vyakta-rūpas tu mūla-rūpam udāhṛtam |


    sa eva vyaktim āpannaḥ prādurbhāvaḥ udīritaḥ || iti ca ||33||

**śrīdharaḥ : **nanūdāsīnasya samasya namaskāre ko lābhas tatrāha—ya iti | pāda-mūlaṁ bhajatām anugrahārthaṁ prākṛta-nāma-rūpa-rahito’pi janmabhir avatārair viśuddhor jita-sattvāni rūpāṇi karmabhir nāmāni ca yo bheje | tat kutaḥ ? bhagavān acintyaiśvaryaḥ | sa mahyaṁ prasīdatu ||33||

**krama-sandarbhaḥ : **tad eva vyanakti—yo nāma-rūpa-rahita eva nāmāni rūpāṇi bheje prakaṭitavān | janma-karmabhiḥ sahitāni ca prakaṭitavān ity arthaḥ | vyatireka-doṣam āha—anantaḥ yadi tasmin nāma-rūpitvādikaṁ nāsti, tarhi tac-chaktimattvaṁ prati sāntatvam eva prasajyeteti | tad uktaṁ pracetobhiḥ—na hy antas tvad-vibhūtīnāṁ so’nanta iti gīyase [bhā.pu. 4.30.31] iti | 

tat-tat-prakāśane hetuḥ—bhagavān bhagātmaka-śaktimān | tasyāḥ śakter māyātvaṁ niṣedhati—paramaḥ parākhya-śakti-rūpā mā lakṣmīr yasmin | anyathā paratva-vyāghātaḥ syād iti bhāvaḥ | 


    tasmān na māyayā sarvaṁ sarvam aiśvarya-sambhavam |


    amāyo hīśvaro yasmāt tasmāt taṁ paramaṁ viduḥ || ity ukteḥ |

nanu sarva-nāma-viśva-rūpatve tad-rāhitye ca santy eva tat-tad-upāsakāḥ pramāṇam | atra ke syur ity āśaṅkyāha—pāda-mūlaṁ bhajatām anugrahārtham iti | yoga-sāṅkhyayos tat-tattvaṁ na samyak prakāśate, kintu bhaktāv eva | bhaktir evainaṁ darśayatīty-ādi-śruteḥ | tasmād yad uktaṁ tayor vivāda-mātratvam iti bhāvaḥ | ata eva vakṣyate’nantaram eva—iti[bhā.pu. 6.4.35-6]ity-ādau, prādurāsīt kuruśreṣṭha! bhagavān bhakta-vatsalaḥ | kṛta-pādaḥ suparṇāṁsa ity-ādi | pāda-mūlaṁ bhajatām ity anena tān prati rūpa-prākaṭyāt pūrvam api rūpam asty eveti vyañjitam | caraṇaṁ pavitraṁ vivataṁ purāṇam ity-ādi-śruteḥ | bheja ity atīta-nirdeśaḥ | prāmāṇya-dārḍhyāyānāditvaṁ bodhayati | ananta-padasya ca nāmāṇi rūpāṇi cānantānyeveti bhāvaḥ | atra prākṛta-nāma-rūpa-rahito’pīti ṭīkā ca ||33|| [bhagavat-sandarbhaḥ 38]

**viśvanāthaḥ : **tato nāma-rūpādi-vidhi-niṣedhābhyāṁ śāstra-dvayāvirodhaṁ vyañjayan bhakta-vatsalasya bhagavataḥ svasminn anugrahaṁ prārthayate—ya iti | anāma-rūpaḥ—prākṛta-nāma-rūpa-rahito’pi janmabhir avatārair viśuddhor jita-sattvāni rūpāṇi karmabhir nāmāni ca yo bheje iti svāmi-caraṇāḥ | bheje prapañce prakaṭicakāra ||33||

—o)0(o—

**|| 6.4.34 ||**

**yaḥ prākṛtair jñāna-pathair janānāṁ**

**yathāśayaṁ deha-gato vibhāti |**

**yathānilaḥ pārthivam āśrito guṇaṁ**

**sa īśvaro me kurutāṁ manoratham ||**

**madhvaḥ : **sva-deha-sthaṁ hariṁ prāhur adhamā jīvam eva tu |


    madhyamāś cāpy anirṇītaṁ jīvād bhinnaṁ janārdanam ||


    pūrṇānandādi-guṇakaṁ sarva-jīva-vilakṣaṇam |


    uttamās tu hariṁ prāhus tāratamyena teṣu ca ||


    buddhi-śuddhy-anusāreṇa yathā-prāṇaṁ śarīragam |


    śvāsa-mātraṁ janāḥ prāhur anirṇītaṁ ca madhyamāḥ |


    deva-deveśvaraṁ sūtram ānandaṁ prāṇa-vedinaḥ || iti ca ||34||

**śrīdharaḥ : **nanu tvādṛśāḥ sa-kāmā gaṇeśādīn prārthayante tvaṁ tu tān vihāya kim iti bhagavantam eva prārthayase tatrāha | prākṛtair arvācīnair jñāna-pathair upāsanā-mārgair yathāśayaṁ tat tad vāsanānusāreṇa yo deha-gato’ntaryāmī tat tad devatā-rūpeṇa vividho bhāti | yathā vāyuḥ pārthivaṁ guṇaṁ campakādi-gandha-bhedam āśritya nānā-gandhavān vibhāti reṇor guṇaṁ dhūsaratvādikam āśritya nānā-rūpavān pratīyate tadvat tasyaiva tat tad devatā-rūpeṇa phala-dātṛtvāt sa īśvara eva me mano-rathaṁ satyaṁ karotu kim antar-gaḍubhir devatāntarair ity arthaḥ | tad uktaṁ gītāsu—


    yo yo yāṁ yāṁ tanuṁ bhaktaḥ śraddhayārcitum icchati | 


    tasya tasyācalāṁ śraddhāṁ tām eva vidadhāmy aham | 


    sa tayā śraddhayā yuktas tasyārādhanam īhate | 


    labhate ca tataḥ kāmān mayaiva vihitān hi tān || iti |


    ye yathā māṁ prapadyante tāṁs tathaiva bhajāmy aham || iti ceti |

**krama-sandarbhaḥ : **nanu vibhūti-kāmasya tava tat-tad-vibhūti-saṁvalita-gaṇapaty-ādy-upādhitvenaiva mamopāsanā yuktā, kathaṁ sarvātmanā nirupādhitvena stauṣi ? tatrāha—yaḥ prākṛtair iti | tatra tatrānilavat sva-kārya-karatvaṁ bhavata eva na tūpādher iti sthite kim upādhi-bhāvanayeti bhāvaḥ ||34||

**viśvanāthaḥ : **tad evaṁ na yasya sakhyaṁ [bhā.pu. 6.4.24] ity anena, sarvaṁ pumān veda guṇāṁś ca taj-jño na veda sarva-jñam anantam īḍe[bhā.pu. 6.4.25] ity anena ca, jīveśvarayor alpajñatva-sarvajñatvābhyāṁ vāstavam eva pārthakyam avadhāritam eva | tataś ca yadoparāmo manasaḥ [bhā.pu. 6.4.26] ity anena, manīṣiṇo’ntar-hṛdi[bhā.pu. 6.4.27] ity anena ca tasyaiveśvarasyaikasyāpy alaukika-nirviśeṣa-saviśeṣa-jñāna-gamyatvena nirviśeṣaṁ saviśeṣa-svarūpaṁ ca yathā-mati vyañjitam | 

punaś ca sa vai samāśeṣa [bhā.pu. 6.4.28] iti trayeṇa māyika-vastūnāṁ tad-rūpatve’pi tat-svarūpa-bhūtatvābhāva uktaḥ | punar astīti nāstīti [bhā.pu. 6.4.31] dvayena bhakti-śāstra-jñāna-śāstrayor avirodho gūḍho’pi spaṣṭīkṛtaḥ | idānīṁ ye jīveśvarayoḥ pārthakyam upādhi-kṛtam eva, na vāstavam ity ācakṣate | teṣāṁ jñāni-māninām asamañjasa-patha-gāmitvaṁ vyañjayan sva-manoratha-siddhiṁ prārthayate | yaḥ prākṛtair arvācīnair jñāna-mārgair janānāṁ deha-gataṁ yathāśayam āśayam antaḥkaraṇaṁ dṛṣṭaṁ śiṣṭaṁ vā anatikramya tad-dharmākrānta eva vibhāti jīva-rūpeṇa bhāsate, yathā vāyuḥ pārthivaṁ duṣṭaṁ śiṣṭaṁ vā gandham āśritya nānā-gandhavān bhavati, na tu vastutaḥ ||33||

—o)0(o—

**|| 6.4.35 ||**

**śrī-śuka uvāca—**

**iti stutaḥ saṁstuvataḥ**[^6]** sa tasminn aghamarṣaṇe |**

**prādurāsīt kuru-śreṣṭha bhagavān bhakta-vatsalaḥ ||**

**śrīdharaḥ : **saṁstuvato dakṣasya sa bhagavān pratyakṣo’bhūt ||35|| 

**krama-sandarbhaḥ : **itīti sārdha-pañcakam ||35||

**viśvanāthaḥ : **saṁstuvato dakṣasya ||35||

—o)0(o—

**|| 6.4.36 ||**

**kṛta-pādaḥ suparṇāṁse pralambāṣṭa-mahā-bhujaḥ |**

**cakra-śaṅkhāsi-carmeṣu- dhanuḥ-pāśa-gadā-dharaḥ ||**

**śrīdharaḥ : **taṁ varṇayati sārdhaiś caturbhiḥ | suparṇasyāṁse skandhe kṛtau pādau yena | pralambā aṣṭau mahānto bhujā yasya | cakrādy-aṣṭā-yudha-dharaḥ ||36||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.4.37 ||**

**pīta-vāsā ghana-śyāmaḥ prasanna-vadanekṣaṇaḥ |**

**vana-mālā-nivītāṅgo lasac-chrīvatsa-kaustubhaḥ ||**

**śrīdharaḥ : **prasannaṁ vadanam īkṣaṇe ca yasya | vana-mālayā nivītaṁ kaṇṭhādi-pādānta-vyāptam aṅgaṁ yasya | lasantau śrīvatsa-kaustubhau yasya ||37||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.4.38 ||**

**mahā-kirīṭa-kaṭakaḥ sphuran-makara-kuṇḍalaḥ |**

**kāñcy-aṅgulīya-valaya- nūpurāṅgada-bhūṣitaḥ ||**

**śrīdharaḥ : **mahānti kirīṭa-kaṭakāni yasya | sphuratī makara-kuṇḍale yasya | kāñcy-ādibhir vibhūṣitaḥ | valayam atra pāda-bhūṣaṇaṁ draṣṭavyam | kaṭakasyoktatvāt ||38||

**krama-sandarbhaḥ : _na vyākhyātam._**

**viśvanāthaḥ : **kaṭakaḥ pāda-kaṭakaḥ | valayaṁ hasta-stham ||38||

—o)0(o—

**|| 6.4.39 ||**

**trailokya-mohanaṁ rūpaṁ bibhrat tribhuvaneśvaraḥ |**

**vṛto nārada-nandādyaiḥ pārṣadaiḥ sura-yūthapaiḥ ||**

**śrīdharaḥ : **trai-lokya-mohanaṁ śrī-puruṣottamākhyam | sura-yūthapair loka-pālaiḥ |

**krama-sandarbhaḥ, viśvanāthaḥ : _na vyākhyātaṁ _**

—o)0(o—

**|| 6.4.40 ||**

**stūyamāno’nugāyadbhiḥ siddha-gandharva-cāraṇaiḥ |**

**rūpaṁ tan mahad-āścaryaṁ vicakṣyāgata-sādhvasaḥ ||**

_na katamena vyākhyātam._

—o)0(o—

**|| 6.4.41 ||**

**nanāma daṇḍavad bhūmau prahṛṣṭātmā prajāpatiḥ |**

**na kiñcanodīrayitum aśakat tīvrayā mudā |**

**āpūrita-manodvārair hradinya iva nirjharaiḥ ||**

**śrīdharaḥ : **āpūritāni mano-dvārāṇīndriyāṇi taiḥ | yathā hradinyo nadyo nirjharair āpūryante, tathā mahānandāpūrṇatvenāvṛttikatvād vāg-ādinā na kiñcid vaktuṁ śakto’bhūd ity arthaḥ ||41||

**krama-sandarbhaḥ : **tīvrayā nitāntayā mudā svātma-sthita-tat-prema-rūpayā | āpūritaiḥ sarveṇāpy aṁśena pūritaiḥ sadbhir mano-dvāraiḥ jñānendriyair iti tat-tad-āveśāt svātmanaḥ sarvāṁśena pūritair nirjhrarair jala-nīrgamair hradinya iveti ||41||

**viśvanāthaḥ : **yathā hradinyo nirdharair āpuryante, tathā mudā ānandena āpur itāni mano-dvārāṇi cakṣur-ādīndriyāṇi tair hetubhiḥ kiñcana udīrayituṁ vaktuṁ draṣṭuṁ śrotuṁ vā nāśakat ||41||

—o)0(o—

**|| 6.4.42 ||**

**taṁ tathāvanataṁ bhaktaṁ prajā-kāmaṁ prajāpatim**

**citta-jñaḥ sarva-bhūtānām idam āha janārdanaḥ ||**

**śrīdharaḥ : **yady apy asau nāvocat tathāpi citta-jña idaṁ vakṣyamāṇam āha ||42||

**krama-sandarbhaḥ, viśvanāthaḥ : _na vyākhyātaṁ _**

—o)0(o—

**|| 6.4.43 ||**

**śrī-bhagavān uvāca**—

**prācetasa mahā-bhāga saṁsiddhas tapasā bhavān**

**yac chraddhayā mat-parayā mayi bhāvaṁ paraṁ gataḥ ||**

**śrīdharaḥ : **bhāvaṁ bhaktim | gataḥ prāptaḥ ||43||

**krama-sandarbhaḥ : _na vyākhyātam._**

**viśvanāthaḥ : **mayi paraṁ bhāvaṁ paramātmaivāyam iti śreṣṭhāṁ bhāvanām ||43||

—o)0(o—

**|| 6.4.44 ||**

**prīto’haṁ te prajā-nātha yat te’syodbṛṁhaṇaṁ tapaḥ |**

**mamaiṣa kāmo bhūtānāṁ yad bhūyāsur vibhūtayaḥ ||**

**śrīdharaḥ : **yadyatas te tapo’sya viśvasyodbṛhaṇaṁ vṛddhi-karam atas te’haṁ prītaḥ | mat-tapaso loka-samṛddhy-arthatve tvat-prīteḥ kiṁ kāraṇaṁ tatrāha—mameti | bhūtānāṁ vibhūtayaḥ samṛddhayo bhūyāsur iti yad eṣa eva mama kāmaḥ | ato mat-kāma-pūraṇād evāhaṁ prīto’smīty arthaḥ ||44||

**krama-sandarbhaḥ : _na vyākhyātam._**

**viśvanāthaḥ : **asya viśvasya udbṛhṁhaṇaḥ vṛddhi-karaṁ yat te tapo’bhūt, eṣa mamaiva kāmaḥ mad-icchayaiva tava tapaḥ siddhaṁ babhūvety arthaḥ | nanu kim-ākāras te kāmas tatrāha—bhūtānāṁ vibhūtayaḥ samṛddhayo bhūyāsur iti | yad eṣa eveti ||44||

—o)0(o—

**|| 6.4.45 ||**

**brahmā bhavo bhavantaś ca manavo vibudheśvarāḥ |**

**vibhūtayo mama hy etā bhūtānāṁ bhūti-hetavaḥ ||**

**madhvaḥ : **viśeṣa-vyakti-pātratvād brahmādyās tu vibhūtayaḥ |


    tad-antaryāmiṇaś caiva matsyādyā vibhavaḥ smṛtāḥ || iti tantra-nirṇaye ||45||

**śrīdharaḥ : **bhūti-vistāra-prayatnaś ca tavocita evety āha—brahmeti | bhavantaḥ prajā-patayaḥ bhūter udbhavasya hetavaḥ ||45||

**krama-sandarbhaḥ : **nanv akāmasya tava kathambhūtā vibhūti-kāmanā ? ucyate—bhakta-sambandhāt tad-vātsalyenaivety āha—brahmeti | brahmādayo bhaktā hi manavaḥ mama vibhūtayaḥ, te cānyeṣāṁ bhūti-hetava iti ||45||

**viśvanāthaḥ : **na tu bhavādṛśā nikṛṣṭā evety āha—brahmeti ||45||

—o)0(o—

**|| 6.4.46 ||**

**tapo me hṛdayaṁ brahmaṁs tanur vidyā kriyākṛtiḥ |**

**aṅgāni kratavo jātā dharma ātmāsavaḥ surāḥ ||**

**madhvaḥ : **tapo’bhimānī rudras tu viṣṇor hṛdayam āśritaḥ |


    vidyā-rūpā tathaivomā viṣṇos tanum upāśritā ||


    śṛṅgārādy-ākṛti-gataḥ kriyātmā pākaśāsanaḥ |


    aṅgeṣu kratavaḥ sarve madhya-dehe ca dharmarāṭ |


    prāṇo vāyuś citta-gato brahmādyāḥ sveṣu devatāḥ || iti ca |

yad-āśritaṁ yad bhavati tat-tan-nāmakam īritam iti śabda-nirṇaye ||46||

**śrīdharaḥ : **viśva-vṛddhy-arthena tvat-tapasā’haṁ prīta ity uktaṁ tad eva tapaḥ stuvan prasaṅgād anyāny api loka-vṛddhi-karāṇi vidyādīni stauti | tapo yama-niyamādi-sahitaṁ dhyānaṁ me hṛdayam | vidyā sāṅga-mantra-japaḥ sā | dhyānaṁ tanotīti tanur dehaḥ | kriyā dhyānādi-viṣayaḥ puṁ-vyāpāro bhāvanā-śabda-vācyas tena hi dhyānādikam ākriyata ity ākṛtiḥ | jātāḥ su-niṣpannāḥ kratavo’ṅgāni | śiro vā etad yat pravargyaḥ grīvā upasadaś cakṣuṣī ājya-bhāgau ity-ādi-śruteḥ | dharmaḥ kratv-ādy-apūrvam ātmā manaḥ, hṛdayāśrayatvāt | surā yajña-bhūjas ta evāsavaḥ prāṇāḥ, santarpaṇīyatvāt ||46||

**krama-sandarbhaḥ : **yato bhaktiḥ khalu mamāntaraṅgā śaktir ity āha—tapa iti ||46||

**viśvanāthaḥ : **karma-yoge samucitaṁ me rūpaṁ śṛṇv ity āha—tapaḥ yama-niyamādikaṁ me hṛdayam | vidyā sāṅga-mantra-japo me tanuḥ | kriyā nitya-naimittikādyā mamākṛtir ākāraḥ | kratavo mamāṅgāni śiro vā etad yat pravargyaḥ grīvā upasadaś cakṣuṣī ājya-bhāgau ity-ādi-śruteḥ | jātā abhūvan | dharmaḥ kratv-ādy-apūrvaṁ mamātmā manaḥ, mamāsavo devāḥ | sac-cid-ānanda-rūpasya mama hṛdayādi-vibhūtayas tapa-ādayaḥ ||46||

—o)0(o—

**|| 6.4.47 ||**

**aham evāsam evāgre nānyat kiñcāntaraṁ bahiḥ |**

**saṁjñāna-mātram avyaktaṁ prasuptam iva viśvataḥ ||**

**madhvaḥ : **saṁjñāna-mātraṁ yad idaṁ tvayā tapasā dṛṣṭaṁ mama rūpaṁ tad evāgra āsīt |


    nānā-varṇo haris tv eko bahu-śīrṣa-bhujo rūpāt |


    āsīl laye tad anyat tu sūkṣma-rūpaṁ śriyaṁ vinā ||


    asuptaḥ supta iva ca mīlitākṣo’bhad dhariḥ |


    anyatrānādarād viṣṇau śrīś calīneva kathyate |


    sūkṣmatvena harau sthānāl līnam anyad apīṣyate || iti mātsye ||47||

**śrīdharaḥ : **tapasaḥ santāna-vṛddhi-hetutvaṁ darśayituṁ dvitīya-tṛtīyoktam itihāsam āha caturbhiḥ | aham eveti vastv-antara-vyāvṛttiḥ | āsam eveti kriyāntara-vyāvṛttiḥ | āntaraṁ grāhakam | bahir grāhyam | sañjñāna-mātraṁ caitanya-mātram | avyaktam indriya-vṛttibhir anabhivyaktam | ata eva prasuptam iva viśvataḥ sarvatra ||47||

**krama-sandarbhaḥ : **tatra bhakta eva mama sṛṣṭy-ādi-sambandhe hetur iti darśayitum āha—aham iti | padmam idaṁ jagad adhikṛtya, na tu vaikuṇṭham adhikṛtyeti jñeyam ||47||

**viśvanāthaḥ : **bhakti-yoge samucitaṁ me svarūpaṁ śṛṇv ity āha—aham eva tvayā dṛśyaitat svarūpa-vastrālaṅkārāstra-vāhana-pārṣadādi-viśiṣṭa evāgre sṛṣṭe pūrvam āsam eva, tathaivāgre mahā-pralayānantaram api bhaviṣyāmy evety agre ity asya pūrvottara-kāla-vācitvāl labhyate | sāmprataṁ tv asmy evety asya svata eva prptir iti svasya traikālikī sattā darśitā | kiṁ ca, mama antaraṁ bahiś ca anyat kim api –svarūpasya vyāpakatvād ity acintya-śaktimattvaṁ ca darśitam | yad vakṣyate—


    na cāntar na bahir yasya na pūrvaṁ nāpi cāparam |


    pūrvāparaṁ bahiś cāntar jagato yo jagac ca yaḥ ||


    taṁ matvātmajam avyaktaṁ martya-liṅgam adhokṣajam |


    gopikolūkhale dāmnā babandha prākṛtaṁ yathā ||[bhā.pu. 10.9.13-14] iti |

jñāna-yoge samucitaṁ svarūpaṁ śṛṇv ity āha—saṁjñāna-mātraṁ caitanya-mātram | avyaktam indriya-vṛttibhir agrāhyaṁ viśvataḥ sarvatra ||47||

—o)0(o—

**|| 6.4.48 ||**

**mayy ananta-guṇe’nante guṇato guṇa-vigrahaḥ**

**yadāsīt tata evādyaḥ svayambhūḥ samabhūd ajaḥ ||**

**madhvaḥ : **guṇato’nante | 


    pratyekaśo guṇānāṁ tu niḥsīmatvam udīryate |


    tadānantyaṁ tu guṇatas te cānantā hi saṅkhyayā |


    ato’nanta-guṇo viṣṇur guṇato’nanta eva ca || iti tantra-bhāgavate ||48||

**śrīdharaḥ : **guṇato māyātaḥ | guṇa-mayo vigraho brahmāṇḍam | tatas tadaiva | ajo’yoni-jaḥ ||48||

**krama-sandarbhaḥ : **bhaktam eva darśayati—mayīti ||48||

**viśvanāthaḥ : **sva-svarūpa-sattvam upadiśya sṛṣṭau pravartayitum itihāsam āha—mayīti | guṇato māyātaḥ | guṇa-vigraho mahā-samaṣṭir brahmāṇḍaṁ tatas tan-madhya eva svayambhūr yuṣmākam ādyaḥ ||48||

—o)0(o—

**|| 6.4.49 ||**

**sa vai yadā mahādevo mama vīryopabṛṁhitaḥ |**

**mene khilam ivātmānam udyataḥ svarga-karmaṇi ||**

**śrīdharaḥ : **khilam asamartham iva ||49||

**krama-sandarbhaḥ : **vīryopabṛṁhitaḥ vīryājjātaḥ ||49||

**viśvanāthaḥ : **khilam asamartham iva ||49||

—o)0(o—

**|| 6.4.50 ||**

**atha me’bhihito devas tapo’tapyata dāruṇam |**

**nava viśva-sṛjo yuṣmān yenādāv asṛjad vibhuḥ ||**

**śrīdharaḥ : **me mayā tapa-tapety-abhihitaḥ san | yena tapasā ||50||

**krama-sandarbhaḥ : **tasya ca bhaktiṁ darśayati—atheti | tasmād bhavato’pi bhūti-vibhūti-hetutvaṁ bhaktatvād eveti ||50||

**viśvanāthaḥ : **me mayā tapa tapety uktaḥ san yena tapasā ||50||

—o)0(o—

**|| 6.4.51 ||**

**eṣā pañcajanasyāṅga duhitā vai prajāpateḥ |**

**asiknī nāma patnītve prajeśa pratigṛhyatām ||**

**śrīdharaḥ : **santati-vṛddhy-upāyam āha—eṣeti | aṅga ! he dakṣa ! pañca-janākhyasya prajā-pateḥ ||51||

**krama-sandarbhaḥ : _na vyākhyātam._**

**viśvanāthaḥ : **tvam api sarva-rūpe paitṛke dharme yatasvety āha—eṣeti ||51||

—o)0(o—

**|| 6.4.52 ||**

**mithuna-vyavāya-dharmas tvaṁ prajā-sargam imaṁ punaḥ |**

**mithuna-vyavāya-dharmiṇyāṁ bhūriśo bhāvayiṣyasi ||**

**śrīdharaḥ : **mithunasya yo vyavāyo ratiḥ sa eva dharmo yasya sa tvam | tathā-bhūtāyāṁ tasyām ||52||

**krama-sandarbhaḥ : _na vyākhyātam._**

**viśvanāthaḥ : **

—o)0(o—

**|| 6.4.53 ||**

**tvatto’dhastāt prajāḥ sarvā mithunī-bhūya māyayā**

**madīyayā bhaviṣyanti hariṣyanti ca me balim ||**

**śrīdharaḥ : **māyayā nimitta-bhūtayā | striyā saha mithunī-bhūya bhaviṣyanti putrādi-rūpeṇotpatsyante ||53||

**krama-sandarbhaḥ : **mithunī-bhūyeti kevalaṁ mithunī-bhūyaivety arthaḥ ||53||

**viśvanāthaḥ : **bhavi;syanti putrādi-rūpeṇa janiṣyante ||53||

—o)0(o—

**|| 6.4.54 ||**

**śrī-śuka uvāca—**

**ity uktvā miṣatas tasya bhagavān viśva-bhāvanaḥ**

**svapnopalabdhārtha iva tatraivāntardadhe hariḥ ||**

_na katamenāpi vyākhyātam._

—o)0(o—

iti sārārtha-darśinyāṁ harṣiṇyāṁ bhakta-cetasām |

ṣaṣṭha-skandhe caturtho’yaṁ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 


    haṁsa-guhya-stavo nāma 


    caturtho’dhyāyaḥ |

||6.4||

(6.5)


### atha pañcamo’dhyāyaḥ


## nārada-śāpaḥ 

**|| 6.5.1 ||**

**śrī-śuka uvāca—**

**tasyāṁ sa pāñcajanyāṁ vai viṣṇu-māyopabṛṁhitaḥ |**

**haryaśva-saṁjñān ayutaṁ putrān ajanayad vibhuḥ ||**

**śrīdharaḥ : **

pañcame nāradenātha vācaḥ-kūṭais tu nāśitān |

sutān ākarṇya dakṣo’muṁ śaśāpeti nirūpyate ||1||

**krama-sandarbhaḥ : **uvāca ceti catuṣkam | pañca guṇitāḥ pañca āśrayi-rūpā yatra tad-gṛham āśraya-rūpam adbhutam ||1||

**viśvanāthaḥ : **

vācaḥ-kūṭena haryaśvān nayāṁś cākṛta vaiṣṇavān |

pañcame nāradaḥ śaptaḥ sa dakṣeneti varṇyate ||1||

—o)0(o—

**|| 6.5.2 ||**

**apṛthag-dharma-śīlās te sarve dākṣāyaṇā nṛpa |**

**pitrā proktāḥ prajā-sarge pratīcīṁ prayayur diśam ||**

**śrīdharaḥ : **apṛthag dharma-śīlā ekācāra-svabhāvāḥ ||2||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.5.3 ||**

**tatra nārāyaṇa-saras tīrthaṁ sindhu-samudrayoḥ |**

**saṅgamo yatra sumahan muni-siddha-niṣevitam ||**

**śrīdharaḥ : **tatra pratīcyāṁ diśi sindhor nadyāḥ samudrasya ca yatra saṅgamas tatra-sthaṁ nārāyaṇa-saro nāma tīrthaṁ prayayur ity anvayaḥ | su-mahad ati-vistīrṇam ||3||

**krama-sandarbhaḥ : _na vyākhyātam._**

**viśvanāthaḥ : **tatra diśi nārāyaṇa-saras-tīrthaṁ mahad vartate, yatra sindhor nadyāḥ samudrasya ca saṅgamaḥ ||3||

—o)0(o—

**|| 6.5.4 ||**

**tad-upasparśanād eva vinirdhūta-malāśayāḥ |**

**dharme pāramahaṁsye ca protpanna-matayo'py uta ||**

**śrīdharaḥ : **vinirdhūto malo rāgādir yasmāt sa āśayo yeṣām ||4||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.5.5 ||**

**tepire tapa evograṁ pitrādeśena yantritāḥ |**

**prajā-vivṛddhaye yattān devarṣis tān dadarśa ha ||**

**śrīdharaḥ : **tān śuddha-sattvān api pitrādeśa-jāḍyena prajā-vivṛddhaye yattān udyuktān dadarśa ||5||

**krama-sandarbhaḥ : _na vyākhyātam._**

**viśvanāthaḥ : **yattān udyatān ||5||

—o)0(o—

**|| 6.5.6 ||**

**uvāca cātha haryaśvāḥ kathaṁ srakṣyatha vai prajāḥ |**

**adṛṣṭvāntaṁ bhuvo yūyaṁ bāliśā bata pālakāḥ**[^7]** ||**

**śrīdharaḥ : **aho kaṣṭaṁ mokṣa-mārgādhikāriṇaḥ santa ete pravṛtti-niṣṭhaiḥ karmabhir naśyerann iti kṛpayā tān nigūḍhārthair vākyair upadiśati sma | tad āha—uvāceti caturbhiḥ | pālakāḥ santo’pi bāliśā ajñā yūyaṁ kathaṁ prajāḥ srakṣyatha ? bateti khede | bālakā iti pāṭhe bāliśatve hetuḥ ||6||

**krama-sandarbhaḥ : _na vyākhyātam._**

**viśvanāthaḥ : **

śuddhāntaḥkaraṇā ete mokṣa-dharmādhikāriṇaḥ |

anurodhāt pituḥ kasmād atra majjanti karmaṇi ||

tad imān mocaye tattvam upadiśyaiva gūḍha-vāk |

iti kāruṇiko vācaḥ kūṭāṁs tān āha nāradaḥ ||

he haryaśvāḥ ! bhūvo’ntam adṛṣṭvā prajāḥ kathaṁ srakṣyatha ? vyākhyātv eṣāṁ svayam evāgre kariṣyata iti na vyākhyāyate | tasmāt yūyaṁ bāliśā mūrkhā eva, yato bālakāḥ | pālakā iti pāṭhe prajānāṁ pālakā api yūyaṁ bāliśāḥ eva | bateti vismaye ||6||

—o)0(o—

**|| 6.5.7 ||**

**tathaika-puruṣaṁ rāṣṭraṁ bilaṁ cādṛṣṭa-nirgamam |**

**bahu-rūpāṁ striyaṁ cāpi pumāṁsaṁ puṁścalī-patim ||**

**śrīdharaḥ : **eka eva puruṣo yasmiṁs tad rāṣṭram adṛṣṭvety anuṣaṅgaḥ | bilaṁ cety-ādi-dvitīyāntānām avijñāya kathaṁ sargaṁ kariṣyatheti tṛtīyenānvayaḥ ||7||

**krama-sandarbhaḥ : _na vyākhyātam._**

**viśvanāthaḥ : **eka eva puruṣo yatra tad rāṣṭram ity-ādi dvitīyāntānām avijñāya kathaṁ sargaṁ kariṣyatheti tṛtīyenānvayaḥ ||7||

—o)0(o—

**|| 6.5.8 ||**

**nadīm ubhayato vāhāṁ pañca-pañcādbhutaṁ gṛham |**

**kvacid dhaṁsaṁ citra-kathaṁ kṣaura-pavyaṁ svayaṁ bhrami ||**

**śrīdharaḥ : **pañca-pañcānāṁ pañca-viṁśater adbhūtaṁ gṛham | kṣaura-pavyaṁ kṣuraiḥ pavibhir vajraiś ca nirmitam ivāti-tīkṣṇaṁ dṛḍhaṁ cety arthaḥ | svayaṁ svatantram | bhramiṁ bhramaṇa-svabhāvam ||8||

**krama-sandarbhaḥ : _na vyākhyātam._**

**viśvanāthaḥ : **ubhayato bāhyam ubhaya-dik pravāhatīṁ pañca-pañcānāṁ pañca-viṁśati-tattvānām adbhutaṁ gṛhaṁ viṣṇuṁ parama-sādguṇya-pradatvāt bhaktānāṁ tāni tatraiva sthātum arhantīti bhāvaḥ | kṣuraiḥ pavibhir vajraiś ca nirmitam atitīkṣṇaṁ kim api vastu ||8||

—o)0(o—

**|| 6.5.9 ||**

**kathaṁ sva-pitur ādeśam avidvāṁso vipaścitaḥ |**

**anurūpam avijñāya aho sargaṁ kariṣyatha ||**

**śrīdharaḥ : **vipaścitaḥ sarva-jñasya sva-pitur ādeśam ātmano’nurūpam avidvāṁso’jānantaḥ pūrvoktaṁ caika-puruṣaṁ rāṣṭram ity-ādy-avijñāyāho kathaṁ sargaṁ kariṣyathety anvayaḥ ||9||

**krama-sandarbhaḥ : _na vyākhyātam._**

**viśvanāthaḥ : **vipaścitaḥ sarvajñasya ||9||

—o)0(o—

**|| 6.5.10 ||**

**śrī-śuka uvāca—**

**tan niśamyātha haryaśvā autpattika-manīṣayā |**

**vācaḥ-kūṭaṁ tu devarṣeḥ svayaṁ vimamṛśur dhiyā ||**

**śrīdharaḥ : **vācaḥ-kūṭaṁ parokṣa-vādenārthāntaram iva pratīyamānaṁ vacanam | autpattikī sahajā maniṣā vicāra-śaktir yasyāḥ, tayā dhiyā svayam eva vimamṛśur vicāritavantaḥ ||10||

**krama-sandarbhaḥ : _na vyākhyātam._**

**viśvanāthaḥ : **vācaḥ-kūṭaṁ parokṣa-vādenārthāntaram iva pratīyamānaṁ vacanam ||10||

—o)0(o—

**|| 6.5.11 ||**

**bhūḥ kṣetraṁ jīva-saṁjñaṁ yad anādi nija-bandhanam |**

**adṛṣṭvā tasya nirvāṇaṁ kim asat-karmabhir bhavet ||**

**śrīdharaḥ : **nāradokta-daśa-vākyānāṁ tair vimṛśya nirṇītānarthān āha daśabhiḥ | adṛṣṭvā’ntaṁ bhuvaḥ [bhā.pu. 6.5.6] ity atra bhū-śabdārtham āha—bhūr iti kṣetram | tac cātra jīva-saṁjñaṁ liṅga-śarīram | yan nija-bandhanam ātmano bandha-kāraṇam | anta-śabdārtham āha—nirvāṇaṁ nāśam | asadbhir mokṣānupayogibhiḥ karmabhiḥ kiṁ bhavet ? na kim api ||11||

**krama-sandarbhaḥ : _na vyākhyātam._**

**viśvanāthaḥ : **nāradoktāni daśa-vākyāni sukha-bodhārthaṁ svayam eva vyācaṣṭe daśabhiḥ | tatra adṛṣṭvā’ntaṁ bhuvaḥ [bhā.pu. 6.5.6] iti vyācaṣṭe—bhūr iti kṣetram | tac cātra jīva-saṁjñaṁ liṅga-śarīram | anādi ādi-śūnyaṁ nijasya jīvātmano -bandhanaṁ yatas tat tasya nirvāṇam | antaṁ jñānena nāśam ity arthaḥ | asat-karmabhir avāntaraiḥ karma-mārgais tena karma-nirvāṇārtham eva pratyuta yatadhvam iti bhāvaḥ ||11||

—o)0(o—

**|| 6.5.12 ||**

**eka eveśvaras turyo bhagavān svāśrayaḥ paraḥ |**

**tam adṛṣṭvābhavaṁ puṁsaḥ kim asat-karmabhir bhavet ||**

**śrīdharaḥ : **eka-puruṣaṁ [bhā.pu. 6.5.7] ity asyārtham āha—eka eveti | turyaḥ sarva-sākṣī | svāśrayaḥ svādhāraḥ | abhavaṁ nitya-muktam | asadbhir īśvarāsamarpitaiḥ karmabhiḥ ||12||

**krama-sandarbhaḥ : _na vyākhyātam._**

**viśvanāthaḥ : **tathā, eka-puruṣaṁ rāṣṭraṁ[bhā.pu. 6.5.7]ity etad vyācaṣṭe—eka iti | turyaḥ viśva-taijasa-prājñebhyo bhinnaś caturthaḥ | rāṣṭaṁ jagad iti jñeyam | abhavat na vidyate bhavaḥ saṁsāro bhaktānāṁ yatantaṁ “adṛṣṭvā bhajanair apratyakṣīkṛtā tena tam eva bhajateti bhāvaḥ ||12||

—o)0(o—

**|| 6.5.13 ||**

**pumān naivaiti yad gatvā bila-svargaṁ gato yathā |**

**pratyag-dhāmāvida iha kim asat-karmabhir bhavet ||**

**śrīdharaḥ : **bilaṁ cādṛṣṭa-nirgamaṁ [bhā.pu. 6.5.7] ity asyārtham āha—pumān yad gatvā prāpya bila-svargaṁ pātālaṁ gata iva naivaiti nāvartate tat pratyag dhāma jyotī-rūpaṁ brahma | avido’viduṣaḥ asadbhir naśvara-svargādi-sādhanaiḥ karmabhiḥ ||13||

**krama-sandarbhaḥ : _na vyākhyātam._**

**viśvanāthaḥ : **bilaṁ cādṛṣṭa-nirgamaṁ [bhā.pu. 6.5.7] iti vyācaṣṭe—pumān iti | yat pratyag-dhāma pratīco bhagavato dhāma vaikuṇṭhaṁ gatvā prāpya na punar eti na punar āvartate | bila-svargaṁ pātālaṁ gato yathā tatraivāsajya tiṣṭhatīty arthaḥ | avidaḥ aviduṣo janasya tena vaikuṇṭha-prāptaye yatadhvam iti bhāvaḥ ||13||

—o)0(o—

**|| 6.5.14 ||**

**nānā-rūpātmano buddhiḥ svairiṇīva guṇānvitā |**

**tan-niṣṭhām agatasyeha kim asat-karmabhir bhavet ||**

**śrīdharaḥ : **bahu-rūpāṁ striyaṁ [bhā.pu. 6.5.7] ity asyārtham āha—nānā-rūpeti | svairiṇīva puṁścalīva vimohakai raja-ādi-guṇair anvitā | tan niṣṭhāṁ tasyā avasānaṁ vivekam agatasyāprāptasya | asadbhir aśāntaiḥ ||14||

**krama-sandarbhaḥ : _na vyākhyātam._**

**viśvanāthaḥ : **bahu-rūpāṁ striyaṁ [bhā.pu. 6.5.7] ity etad vyācaṣṭe—nāneti | svairiṇīva kuviṣayonmukhī guṇāḥ saundarya-vaidagdhyādayaḥ | pāṇḍityādayaś ca tair anvitā | tasyā niṣṭhāṁ bhadrābhadra-pravṛttim agatasya ajānataḥ avicārayata ity arthaḥ | ato vivekena buddhiṁ kṛṣṇonmukhīṁ kuruteti bhāvaḥ ||14||

—o)0(o—

**|| 6.5.15 ||**

**tat-saṅga-bhraṁśitaiśvaryaṁ saṁsarantaṁ kubhāryavat |**

**tad-gatīr abudhasyeha kim asat-karmabhir bhavet ||**

**śrīdharaḥ : **pumāṁsaṁ puṁścalī-patiṁ [bhā.pu. 6.5.7] ity asyārtham āha | tasyāḥ saṅgena bhraṁśitam aiśvaryaṁ svātantryaṁ yasya | kutsitā bhāryā yasya tadvat | tasyā gatīḥ sukha-duḥkha-lakṣaṇāḥ | saṁsarantaṁ gacchantaṁ jīvam abudhasyājānataḥ | asadbhir buddhy-aviveka-prāptaiḥ ||15||

**krama-sandarbhaḥ : **tasyāḥ puṁścalī-rūpāyā māyāyāḥ saṅgena bhraṁśitam aiśvaryaṁ kiñcit svīya-jñānādi-sāmarthyaṁ yasya tam | tasyā gatīḥ saṁsarantaṁ gacchantaṁ jīvam sva-svarūpam abudhasyājānata ity arthaḥ[^8] | tat-saṅga-bhraṁśitaiśvaryam iti | jīvasya sva-jñānādi-rūpaṁ svarūpa-sāmarthyaṁ kiñcid darśitam iti jñeyam ||15||[^9]

**viśvanāthaḥ : **pumāṁsaṁ puṁścalī-patiṁ [bhā.pu. 6.5.7] iti vyācaṣṭe—tad iti | kutsita-bhāryaṁ gṛhastham iva saṁsarantaṁ jīvam abudhasya ajānataḥ—ṣaṣṭhy-abhāva ārṣaḥ | tasya gatīḥ svarga-narakādyā apy ajānataḥ tenātmānam ātmanaivoddharatheti bhāvaḥ ||15||

—o)0(o—

**|| 6.5.16 ||**

**sṛṣṭy-apyaya-karīṁ māyāṁ velā-kūlānta-vegitām**[^10]** |**

**mattasya tām avijñasya kim asat-karmabhir bhavet ||**

**śrīdharaḥ : **nadīm ubhayato vāhāṁ [bhā.pu. 6.5.8] ity asyārtham āha | sṛṣṭy-apyayau karotīty ubhayataḥ pravāho darśitaḥ | velā kūlaṁ pravāha-patitānāṁ nirgama-sthānaṁ tapo-vidyādi tasyānte samīpe vegitāṁ nirgama-pratibandhāya krodhāhaṅkārādibhiḥ kṛta-vegām | mattasya tad vegena vivaśasya | ata eva tāṁ tathābhūtām avijñasyāvicārayataḥ | asadbhir māyikaiḥ | yad vā, velā-kūlaṁ samudrasya vyavahāra-sthānaṁ tasya samīpe samudra-vṛddhi-hrāsābhyāṁ yathobhayato’ntar-bahiḥ kṛta-vegā nadī bhavaty evaṁ samudra-tulyasyātmano vyavahāra-sthāne vyavahāra-sthāne dehe janma-maraṇādibhiḥ kṛta-vegām ity arthaḥ | veginīm iti pāṭhe vegavatīm ||16||

**krama-sandarbhaḥ : _na vyākhyātam._**

**viśvanāthaḥ : **nadīm ubhayato vāhāṁ [bhā.pu. 6.5.8] iti vyācaṣṭe—sṛṣṭāpyayau karotīti tāṁ sṛṣṭi-kāle pūrva-pūrvatas tattvāni niḥsaranti apyaya-kāle uttarottarataḥ pūrvaṁ pūrvaṁ praviśantīty ubhayataḥ pravāho darśitaḥ | velā-kulasyāntaṁ samīpaṁ, velā syāt tīra-nīrayoḥ ity abhidhānāt | saṁsāra-pravāha-patitānāṁ nirgama-sthānaṁ tapo-vidyādi, tatraiva veginīṁ nirgama-pratibandhāya tapo-vidyādimat sudṛṣṭaiḥ krodhāhaṅkārādibhiḥ kṛta-vegāṁ, vegitām iti ca pāṭhaḥ | mattasya tat-tad-vegena vivaśasya, ata eva tāṁ tathā-bhūtām avijñasya avicārayataḥ tena laukika-pratiṣṭhādikam api parityajya pāraṁ vrajatheti bhāvaḥ ||16||

—o)0(o—

**|| 6.5.17 ||**

**pañca-viṁśati-tattvānāṁ puruṣo’dbhuta-darpaṇaḥ |**

**adhyātmam abudhasyeha kim asat-karmabhir bhavet ||**

**śrīdharaḥ : **pañca-pañca[bhā.pu. 6.5.8] ity asyārtham āha | pañca-viṁśati-tattvānāṁ puruṣo’ntaryāmī | adbhuta-darpaṇam āścarya-rūpa āśrayaḥ | adhyātmaṁ kārya-kāraṇa-saṅghātādhiṣṭhātāram | tam abudhasya | asadbhir mithyāsvātantrya-kṛtaiḥ ||17||

**krama-sandarbhaḥ : **lohānām iva pañcaviṁśati-tattvānāṁ saṅghāta-rūpaḥ puruṣo’dbhuto darpaṇaḥ, ātmanaḥ ābhāsa āśrayo mukhāder iva | aiśvaraṁ bhagaval-līlātmakam | citra-katham ity uktatvāt | viviktāni padāni sarve’py arthā yasmāt ||17||

**viśvanāthaḥ : **pañca-pañcādbhuta-gṛhaṁ [bhā.pu. 6.5.8] ity etad vyācaṣṭe—pañceti | puruṣo viṣṇur adbhuta-darpaṇa iti bhaktā hi sva-cintādīni pañca-viṁśati-tattvāni viṣṇor evārpayanti tāni ca viṣṇu-gatāni bhūtvā nirmalāny aprākṛtāni nityāni pratibimbitāṁ parityajya viṣṇu-rūpa-darpaṇa-dharmāṇy eva bhavantīti viṣṇu-rūpa-darpaṇasyādbhutatvam | anya-darpaṇa-gataṁ mukhādikaṁ tu yathā-sthita-rūpaṁ yat tat pratibimbam eva bhaven na tu darpaṇa-gata-nairmalya-grāhīty arthaḥ | taṁ puruṣaṁ viṣṇum adhyātmam ātmany eva vartamānam abudhasya sevyatvenājānataḥ | tasmād dehātmānau haraye samarpayatheti bhāvaḥ ||17||

—o)0(o—

**|| 6.5.18 ||**

**aiśvaraṁ śāstram utsṛjya bandha-mokṣānudarśanam |**

**vivikta-padam ajñāya kim asat-karmabhir bhavet ||**

**śrīdharaḥ : **kvacid dhaṁsaṁ [bhā.pu. 6.5.8] ity asyārtham āha | aiśvaram īśvara-pratipādakam | viviktaṁ padaṁ cij-jaḍa-rūpaṁ vastu yeneti haṁsa-pada-vyākhyānam | bandha-mokṣāv anudarśayatīti tathā | anena citrāḥ kathā yasyeti vyākhyātam | tad utsṛjyān abhyasya ajñāyāviduṣaḥ | asadbhir bahir-mukhaiḥ ||18||

**krama-sandarbhaḥ : _na vyākhyātam._**

**viśvanāthaḥ : **kvacid dhaṁsaṁ citra-kathaṁ [bhā.pu. 6.5.8] iti vyācaṣṭe—aiśvaram īśvara-pratipādakam | bandha-mokṣau vicitrābhiḥ kathābhir anudarśayatīti citra-katham iti vyākhyātam | kṣīra-nīram iva viviktam ātmātma-vastu yeneti haṁsa-padaṁ vyākhyātam | viviktāni vicāra-yuktāny eva padāni sup-tiṅ-antāni yatreti tatraivāntikyam ucitam ato mokṣārtham īśvaraṁ bhajateti bhāvaḥ ||18||

—o)0(o—

**|| 6.5.19 ||**

**kāla-cakraṁ bhrami tīkṣṇaṁ sarvaṁ niṣkarṣayaj jagat |**

**svatantram abudhasyeha kim asat-karmabhir bhavet ||**

**śrīdharaḥ : **kṣaura-pavyaṁ [bhā.pu. 6.5.8] ity asyārtham āha—kāla-cakram iti | bhramir bhramaṇātmakam | tīkṣṇam iti niṣkarṣayad iti ca kṣaurapavya-padaṁ vyākhyātam | tad abudhasyāta eva phalasya nitya-buddhyā kāmya-karmānuṣṭhāne vaiguṇya-bāhulyād asadbhiḥ ||19||

**krama-sandarbhaḥ : _na vyākhyātam._**

**viśvanāthaḥ : **kṣaura-pavyaṁ svayaṁ bhrami[bhā.pu. 6.5.8] iti vyācaṣṭe—kāla-cakram iti | kṣura-pavibhyām iva nivṛttam iti bhaya-pradatvāt kṣaura-pavyaṁ bhramaṇātmakatvād bhramiḥ | tīkṣṇatvāt tīkṣṇaṁ niṣkarṣayat vināśayat | tena śvaḥ paraśvo vā mariṣyatha kim iti hariṁ na bhajatheti bhāvaḥ ||19||

—o)0(o—

**|| 6.5.20 ||**

**śāstrasya pitur ādeśaṁ yo na veda nivartakam**

**kathaṁ tad-anurūpāya guṇa-visrambhy upakramet ||**

**śrīdharaḥ : **sva-pitur ādeśaṁ [bhā.pu. 6.5.9] ity asyārtham āha | śāstrasya sva-pitur dvitīya-janma-hetoḥ | tad-anurūpāya nivṛtty-anurūpāya | nivartakam ādeśaṁ yo na veda sa kathaṁ guṇa-viśrambhī guṇa-maya-pravṛtti-mārga-viśvāsavān sann upakramet sṛṣṭy-ādau pravarteta | 


    mokṣeśa-brahma-buddhīnāṁ jīva-māyāntar-ātmanām | 


    śāstra-kālopadeśānām ajñāne kim u karmabhiḥ || iti vācaḥ-kūṭa-saṅgraha-ślokaḥ ||20||

**krama-sandarbhaḥ : **tad-anurūpāya nivṛtty-anurūpāya jñānāya | tad-avedane tatraiva vadhyeteti bhāvaḥ ||20||

**viśvanāthaḥ : **kathaṁ sva-pitur ādeśam avidvāṁsaḥ[bhā.pu. 6.5.9] iti vyācaṣṭe—śāstrasyeti | na hy ādhāna-kartaiva pitā | kintu śāstram eva tasya pitur ādeśo’pi nivartaka eva, na tu pravartakaḥ | ato yasyādeśaṁ nivartakaṁ na veda, tadā tad-anurūpāya ādeśānurūpaṁ kartuṁ katham upakramet | yato’yaṁ guṇe pravṛtti-mārge eva visrambhī ayam evādeśa iti viśvāsavān, ataḥ śāstrasya śāstrānusāriṇaḥ pituś ca nivṛtti-dharme yā ājñā sevā vāstavī, tām eva pālayed iti dhvaniḥ | ataḥ śāstra-tātparya-pratikūlam ādeṣṭur dakṣasya pitṛtvābhāvāt tad-ājñāyā apālane vo nāsti pratyavāya ity anudhvaniḥ | tasmān matta eva viṣṇor mantraṁ gṛhītvā kvacid ekānta upaviśya taṁ viṣṇum eva bhajateti sarvānudhvaniḥ ||20||

—o)0(o—

**|| 6.5.21 ||**

**iti vyavasitā rājan haryaśvā eka-cetasaḥ |**

**prayayus taṁ parikramya panthānam anivartanam ||**

**śrīdharaḥ : **iti vyavasitā evaṁ niścitavantaḥ | eka-cetasa aikamatya-yuktāḥ | taṁ nāradaṁ pradakṣiṇī-kṛtyāpunar-āvṛtti-mārgaṁ prayayuḥ ||21||

**krama-sandarbhaḥ : _na vyākhyātam._**

**viśvanāthaḥ : **iti viśeṣeṇa avasitaṁ niścitaṁ yais te, eka-cetasaḥ aikyamatyavantaḥ, parikramyeti guru-karaṇa-caraṇāmṛta-grahaṇa-daṇḍavat-praṇamanādayo’py upalakṣyante ||21||

—o)0(o—

**|| 6.5.22 ||**

**svara-brahmaṇi nirbhāta- hṛṣīkeśa-padāmbuje |**

**akhaṇḍaṁ cittam āveśya lokān anucaran muniḥ ||**

**śrīdharaḥ : **nirbhātaḥ sākṣāt kṛto yo hṛṣīkeśas tasya padāmbuje | anucarat anvacarad ity arthaḥ ||22||

**krama-sandarbhaḥ : **nāradasya ca ceṣṭeyaṁ sarvaṁ tad unmukhī-karaṇecchā-mayena śrī-bhagad-anurāgeṇaivety āha—svara-brahmaṇīti | uttama-svara-jāti-svabhāvo’yam | yaḥ sāmānyataḥ sva-svotkaṇṭhā-viṣayaṁ smārayati viśeṣato bhaktānāṁ bhagavantam ity anubhavaḥ ||22||

**viśvanāthaḥ : **hanta hanta etāvanto jīvā narakād uddhṛtās tat-prabhor yaśa uparīṇayāmīti nāradasyānanda-samudre nimajjanam āha—svarāḥ ṣaḍjādaya eva brahma, tatra nirbhātasya līlā-gānena sākṣāt-kṛtasya hṛṣīkeśasya sarvendriyākarṣakasya kṛṣṇasya caraṇa-kamale ||22||

—o)0(o—

**|| 6.5.23 ||**

**nāśaṁ niśamya putrāṇāṁ nāradāc chīla-śālinām |**

**anvatapyata kaḥ śocan suprajastvaṁ śucāṁ padam ||**

**śrīdharaḥ : **nāśam adarśanaṁ sva-dharma-bhraṁśaṁ vā | śīlena śālante śobhanta iti tathā teṣām | ko dakṣaḥ ? suprajastvaṁ sat-putravattvam | śucāṁ śokānāṁ sthānam ||23||

**krama-sandarbhaḥ : _na vyākhyātam._**

**viśvanāthaḥ : **nāśaṁ vaiṣṇavatvam eva gṛhasthānāṁ mate nāśastam | ko dakṣaḥ ? anvatapyata | hanta hanta tādṛśā me putrā nāradena bhraṁśitā iti viṣasāda | suprajastvaṁ sat-putravattvam | śucāṁ padaṁ śokānāṁ sthānaṁ śoka-duḥkhādṛṣṭavanta eva lokāḥ suprajaso bhavantīti vilalāpa ||23||

—o)0(o—

**|| 6.5.24 ||**

**sa bhūyaḥ pāñcajanyāyām ajena parisāntvitaḥ |**

**putrān ajanayad dakṣaḥ savalāśvān sahasriṇaḥ ||**

**śrīdharaḥ : **ajena brahmaṇā | sahasraśaḥ sahasra-saṅkhyān ||24||

**krama-sandarbhaḥ : _na vyākhyātam._**

**viśvanāthaḥ : **savalāśvān savalāśva-saṁjñān sahasriṇaḥ sahasra-sāṅkhyātān ||24||

—o)0(o—

**|| 6.5.25 ||**

**te ca pitrā samādiṣṭāḥ prajā-sarge dhṛta-vratāḥ |**

**nārāyaṇa-saro jagmur yatra siddhāḥ sva-pūrvajāḥ ||**

**śrīdharaḥ : **paramaṁ brahma praṇavaṁ vakṣyamāṇa-mantraṁ vā ||25||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.5.26 ||**

**tad-upasparśanād eva vinirdhūta-malāśayāḥ |**

**japanto brahma paramaṁ tepus tatra mahat tapaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **brahma paramaṁ vakṣyamāṇaṁ mantram ||26||

—o)0(o—

**|| 6.5.27 ||**

**ab-bhakṣāḥ katicin māsān katicid vāyu-bhojanāḥ |**

**ārādhayan mantram imam abhyasyanta iḍaspatim ||**

**śrīdharaḥ : **iḍaspatiṁ vācāṁ mantrāṇāṁ patiṁ viṣṇum ārādhayāmāsuḥ ||27||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.5.28 ||**

**oṁ namo nārāyaṇāya puruṣāya mahātmane |**

**viśuddha-sattva-dhiṣṇyāya mahā-haṁsāya dhīmahi ||**

**śrīdharaḥ : **viśuddha-sattvāśrayāya parama-haṁsāya namo dhīmahi ||28||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.5.29 ||**

**iti tān api rājendra prajā-sarga-dhiyo muniḥ**

**upetya nāradaḥ prāha vācaḥ-kūṭāni pūrvavat ||**

**śrīdharaḥ : **prati-sarge dhīr yeṣāṁ tān | vācaḥ-kūṭāni adṛṣṭvā’ntaṁ bhuvaḥ[bhā.pu. 6.5.6] ity-ādīni pūrvoktāni prāha ||29||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.5.30 ||**

**dākṣāyaṇāḥ saṁśṛṇuta gadato nigamaṁ mama**

**anvicchatānupadavīṁ bhrātṝṇāṁ bhrātṛ-vatsalāḥ ||**

**śrīdharaḥ : **he dākṣāyaṇāḥ, saṁśṛṇutety-ādi-punar-anyad api prāha | nigamam upadeśam | anvicchatāvalokayata ||30||

**krama-sandarbhaḥ : _na vyākhyātam._**

**viśvanāthaḥ : **nigamam upadeśam ||30||

—o)0(o—

**|| 6.5.31 ||**

**bhrātṝṇāṁ prāyaṇaṁ bhrātā yo’nutiṣṭhati dharmavit |**

**sa puṇya-bandhuḥ puruṣo marudbhiḥ saha modate ||**

**śrīdharaḥ : **prāyaṇaṁ prakṛṣṭaṁ gamanam | puṇyam eva bandhur yasya marudbhir bhrātṛ-vatsalair devaiḥ ||31||

**krama-sandarbhaḥ : _na vyākhyātam._**

**viśvanāthaḥ : **prāyaṇaṁ pravrajyaṁ marudbhir bhrātṛ-vatsalair devaiḥ | ayaṁ dṛṣṭānta evoktaḥ—yūyaṁ tu vaikuṇṭha-gāmibhir agrajaiḥ saha modiṣyadhve iti bhāvaḥ ||31||

—o)0(o—

**|| 6.5.32 ||**

**etāvad uktvā prayayau nārado’mogha-darśanaḥ |**

**te’pi cānvagaman mārgaṁ bhrātṝṇām eva māriṣa ||**

**śrīdharaḥ : **amoghaṁ darśanaṁ yasya | he māriṣa ārya ||32||

**krama-sandarbhaḥ : _na vyākhyātam._**

**viśvanāthaḥ : **māriṣa he ārya ||32||

—o)0(o—

**|| 6.5.33 ||**

**sadhrīcīnaṁ pratīcīnaṁ parasyānupathaṁ gatāḥ |**

**nādyāpi te nivartante paścimā yāminīr iva ||**

**śrīdharaḥ : **sadhrīcīnaṁ samīcīnam | pratīcīnaṁ pratyag-vṛtti-labhyam | anupatham anuguṇa-panthānam | paścimā yāminīr gatā rātraya iva ||33||

**krama-sandarbhaḥ : _na vyākhyātam._**

**viśvanāthaḥ : **sadhrīcīnaṁ samīcīnam | pratīcīnaṁ pratyag-vṛtti-labhyaṁ parasya parameśvarasya anukūlaṁ bhakti-mārgaṁ paścimā yāminīr gatā rātraya iva ||33||

—o)0(o—

**|| 6.5.34 ||**

**etasmin kāla utpātān bahūn paśyan prajāpatiḥ |**

**pūrvavan nārada-kṛtaṁ putra-nāśam upāśṛṇot ||**

_na katamenāpi vyākhyātam._

—o)0(o—

**|| 6.5.35 ||**

**cukrodha nāradāyāsau putra-śoka-vimūrcchitaḥ |**

**devarṣim upalabhyāha roṣād visphuritādharaḥ ||**

**śrīdharaḥ : **putrāṇāṁ pāramahaṁsya-niṣṭhām upaśrutya dakṣo’pi prāyaśo viraktaḥ syād iti tad-anugrahārthaṁ devarṣis tat-pārśvaṁ gataḥ | tadā tam upalabhya dakṣa āha ||35||

**krama-sandarbhaḥ : _na vyākhyātam._**

**viśvanāthaḥ : **devarṣim upalabhyeti svāyambhuvasya manor vaṁśāḥ priyavratottānapāda-dhruvādayaḥ sarve mad-dvāraiva bhagavatā ātma-sātkṛtāḥ, mahā-karma-jaḍaḥ prācīnabarhir apy uddhṛtaḥ | tasya putrā daśa pracetasaḥ pautrā daśa-sahasrāṇi haryaśvāḥ sahasraṁ savalāśvāś cottīrṇāḥ | katham ? ekas tan-madhya-vartī dakṣa eva gṛhāndha-kūpe khelatīti tam apy uddidhīrṣāmīti vimṛśya sāmprataṁ ca putrāṇāṁ pāramahaṁsya-niṣṭhāṁ śrutvā svayam eva śocan dakṣaḥ prāyo gṛhe nirviṇṇa eva vartate | tat tam anugṛhītum ayam eva samayaḥ sādhuḥ | yadyapi sāmpratam api sa māṁ nānviṣyati, tad apy aham eva tasya gṛhaṁ yāmīti vicārya tatrāgatavantaṁ nāradam upalabhyāha ||35||

—o)0(o—

**|| 6.5.36 ||**

**śrī-dakṣa uvāca—**

**aho asādho sādhūnāṁ sādhu-liṅgena nas tvayā |**

**asādhv akāry arbhakāṇāṁ bhikṣor mārgaḥ pradarśitaḥ ||**

**śrīdharaḥ : **sādhor iva liṅgaṁ veṣo yasya tena tvayā no’smadīyānām arbhakāṇām asādhv-akāri kṛtam | tad evāha—sādhūnāṁ sva-dharme pravṛttānāṁ bhikṣor yo mārgaḥ sa pradarśitaḥ ||36||

**krama-sandarbhaḥ : _na vyākhyātam._**

**viśvanāthaḥ : **sādhor iva liṅgaṁ veśo yasya tena tvayā mahā-dāmbhikenety arthaḥ | sādhūnām asmākam iti gauraveṇa bahu-vacanam | mama sādhos tava vairaṁ svapne’py akurvatas tvayā asādhu abhadram akārīty etāvatā kālena tava mahad-aparādho jāta iti bhāvaḥ | 

nanu kim asādhv akāri ? iti tatrāha—arbhakāṇāṁ mad-bālakānāṁ gārhasthya-sukha-bhogam asahamānena matsareṇa tvayā bhikṣor bhikṣuka-lokasya | arbhakāṇām ity arbhakatvād eva te saralās tava kapaṭino’py upadeśaṁ jagṛhur iti bhāvaḥ | atra, na vidyate sādhur yataḥ,he tathā-bhūta, sādhu-liṅgena sādhūni liṅgāni cihnāny api yasya tena na vidyate sādhur yatas tathā-bhūtaṁ yathā syāt tathā darśitaḥ, iti sarasvaty-abhipretopy artho jñeyaḥ | evam agrimeṣu śokeṣv api | kiṁ ca, vistara-bhayāya vivṛtaḥ ||36||

—o)0(o—

**|| 6.5.37 ||**

**ṛṇais tribhir amuktānām amīmāṁsita-karmaṇām |**

**vighātaḥ śreyasaḥ pāpa lokayor ubhayoḥ kṛtaḥ ||**

**śrīdharaḥ : **nanu sannyāsino mārgaḥ sādhur eva, mokṣa-hetutvāt | satyam, ṛṇa-trayāpākaraṇaṁ vinā tu mahān anartha evety āha—ṛṇair iti | jāyamāno vai brāhmaṇas tribhir ṛṇavāñ jāyate brahmacaryeṇa ṛṣibhyo yajñena devebhyaḥ prajayā pitṛbhyaḥ eṣa vā anṛṇo yaḥ putrī yajvā brahmacārī-vāsīti śruteḥ | ṛṇair amuktānām | na mīmāṁsitāni vicāritāni karmāṇi yaiḥ | teṣāṁ tāvad ṛṇa-vimoko nāsti | tad-uttara-kāla-bhāvitvāc ca putrotpādana-yajñānuṣṭhānayor abhāvena pitṛ-devarṣi-kṛṇād vimuktiś ca nāsti | ato he pāpa ! viṣaya-bhoga-tyāgād iha loke śreyaso vighātaḥ kṛtaḥ | mokṣānadhikāritvāc ca para-loke’pi śreyaso vighātaḥ kṛta ity arthaḥ | tathā ca manuḥ, 


    ṛṇāni trīṇy apākṛtya mano mokṣe niveśayet | 


    anapākṛtya mokṣaṁ tu sevamāno vrajaty adhaḥ ||[manu. 6.35] iti ||37||

**krama-sandarbhaḥ : _na vyākhyātam._**

**viśvanāthaḥ : **nanu bhikṣā-mārga eva saṁsāra-tāraṇa-kṣamo, na tu gṛhasthānāṁ yuṣmākam iti cet, tatrāha—ṛṇair iti | jāyamāno vai brāhmaṇas tribhir ṛṇavāñ jāyate | brahmacaryeṇa ṛṣibhyaḥ, yajñena devebhyaḥ, prajayā pitṛbhyaḥ | eṣa vā anṛṇo yaḥ putrī yajñakṛt brahmacārī vāpi ity-ādi-śruteḥ | ṛṇair amuktānāṁ na mīmāṁsitāni na vicāritāni karmāṇi yaiḥ, teṣāṁ tāvad ṛṣi-ṛṇa-vimokṣo nāsti | tad-uttara-kāla-bhāvitvāc ca putrotpādana-yajñānuṣṭhānayor abhāvena pitṛ-deva-rṇa-vimuktiś ca nāsti | ato he pāpa ! viśvasta-ghātin ! viṣaya-bhoga-tyājanād iha loke śreyaso vighātaḥ | mokṣānadhikāre’pi vairāgya-pravartanāt para-loke’pi śreyaso vighātaḥ kṛta ity arthaḥ | tathā ca manuḥ, 


    ṛṇāni trīṇy apākṛtya mano mokṣe niveśayet | 


    anapākṛtya mokṣaṁ tu sevamāno vrajaty adhaḥ ||[manu. 6.35] iti ||37||

—o)0(o—

**|| 6.5.38 ||**

**evaṁ tvaṁ niranukrośo bālānāṁ mati-bhid dhareḥ |**

**pārṣada-madhye carasi yaśo-hā nirapatrapaḥ ||**

**śrīdharaḥ : **bālānāṁ matiṁ putrādi-viṣayāṁ bhinattīti tathā | evaṁ niranukrośo nirghṛṇaḥ | harer yaśo-nāśakaḥ san tat pārṣadānāṁ madhye kathaṁ carasi ? ||38||

**krama-sandarbhaḥ : _na vyākhyātam._**

**viśvanāthaḥ : **tvāṁ duṣṭaṁ kiṁ bravīmi ? tvayā sevakena bhagavato’pi duryaśo’janiṣṭety āha—evam iti | niranukrośo nirdayaḥ | matiṁ śāstra-vihita-karma-niṣṭhāṁ buddhiṁ bhinattīti saḥ | harer yaśohā tvam abhūs tena harāv api tavāparādhaḥ | pārṣada-madhye iti vaiṣṇaveṣv apīty evam asmad-vidheṣu mahatsu bhagavati bhāgavateṣu ca tavāparādho jāto durvāra eva—viśvasta-ghātīty-ādīnāṁ duṣkṛtānāṁ tu vārtā dūre eveti bhāvaḥ ||38||

—o)0(o—

**|| 6.5.39 ||**

**nanu bhāgavatā nityaṁ bhūtānugraha-kātarāḥ |**

**ṛte tvāṁ sauhṛda-ghnaṁ vai vairaṅ-karam avairiṇām ||**

**śrīdharaḥ : **nirlajjatvam evāha—nanv iti | nanu tv āmṛte bhāgavatāḥ sarve bhūtānugraha-para-vaśāstvaṁ tu bhūta-vipriyaṁ kurvan kathaṁ na lajjase ? iti bhāvaḥ ||39||

**krama-sandarbhaḥ : _na vyākhyātam._**

**viśvanāthaḥ : **kiṁ ca, mat-sammukham āyātas tvaṁ kīdṛśaṁ mukhaṁ darśayitum ato dhik tvāṁ nirlajjam ity āha—nanv iti | ṛte tvām iti tvaṁ tu bhūta-mātra-drohīti bhāvaḥ | sauhṛdaghnam iti sauhṛda-kāriṇam apy asmākam iti bhāvaḥ | vairaṅkaram ity asmākaṁ prakaṭam eva vairaṁ kṛtvāpi punaḥ kena mukhena pratyakṣībhavasīti satyaṁ nirapatrapa evāsi | kati punar ahaṁ tvāṁ lajjayāmīti bhāvaḥ ||39||

—o)0(o—

**|| 6.5.40 ||**

**netthaṁ puṁsāṁ virāgaḥ syāt tvayā kevalinā mṛṣā |**

**manyase yady upaśamaṁ sneha-pāśa-nikṛntanam ||**

**śrīdharaḥ : **nanu vairāgyād upaśam upaśamāc ca bhūta-sneha-pāśa-cchedanaṁ bhavati, na ca viraktasya ṛṇa-trayāpākaraṇam āvaśyakam, yad ahar eva virajet, tad ahar eva pravrajet, yadi vetarathā brahmacaryād eva pravrajet ity-ādi-śruteḥ | ato vairāgyopadeśena teṣāṁ mayānugraha eva kṛta iti cet tatrāha—neti | yady api tvam evaṁ manyase, tathāpi mṛṣā kevalinā jñānaṁ vinā’vadhūta-veṣeṇa tvayetthaṁ mati-cālane kṛte’pi puṁsāṁ virāgo vaiva syāt | na ca virāgaṁ vinopaśamaḥ, na ca tena vinā sneha-pāśa-nikṛntanam ity arthaḥ ||40||

**krama-sandarbhaḥ : **śrī-nārade dakṣāparādho’yaṁ prācīna-śivāparādha-duḥsaṁskāreṇa ||40||

**viśvanāthaḥ : **nanu mat-pravartitād vairāgyād eva teṣām upaśamas tasmāc ca sneha-pāśa-nikṛntanaṁ vṛttam eva | adyāpi tava pitur api pārśvānāgamanād evānumitaṁ tat kathaṁ teṣāṁ mokṣe’nadhikāraḥ, na ca viraktasya ṛṇa-trayāpy akaraṇam evāvaśyakam—yad ahar eva virajyet, tad ahar evapravrajet, yadi vetarathā brahmacaryād eva pravrajet ity-ādi-śruteḥ | ato vairāgyopadeśena teṣāṁ mayānugrahaḥ kṛta eveti cet ? neti | satyaṁ, mahā-puruṣāṇāṁ kṛpayā virāgaḥ syād eva, tvayā tu mṛṣā kevalinā jñāna-śūnyāvadhūtena ananya-vaiṣṇavaṁ-manyena vā itthaṁ mati-cālane kṛte’pi saptāṣṭa-vāsarān virāgo bhavann api nītito vāstavo virāgaḥ syāt | yadyapi tvam upaśamaṁ manyase, tad api naiva syāt, tava mahā-puruṣatvābhāvād iti bhāvaḥ ||40||

—o)0(o—

**|| 6.5.41 ||**

**nānubhūya na jānāti pumān viṣaya-tīkṣṇatām |**

**nirvidyate svayaṁ tasmān na tathā bhinna-dhīḥ paraiḥ ||**

**śrīdharaḥ : **itthaṁ virāgo na syād ity atra hetum āha—nānubhūya ananubhūya viṣayāṇāṁ tīkṣṇatāṁ duḥkha-hetutvaṁ na jānāti | tasmād viṣayānubhavena tīkṣṇatva-jñānāt ||41||

**krama-sandarbhaḥ : _na vyākhyātam._**

**viśvanāthaḥ : **tasmāt tvam anabhijño rāja-mārgaṁ mattaḥ śṛṇv ity āha—neti | viṣayāṇāṁ tīkṣṇatāṁ duḥkha-pradatvam ananubhūya na jānāti | atas tasmād viṣaya-bhogotthād eva tadīya-tīkṣṇatva-jñānāt svayam eva nirvidyeta yathā, na tathā parais tvādṛśair bhinna-dhīḥ vidīrṇa-matiḥ ||41||

—o)0(o—

**|| 6.5.42 ||**

**yan nas tvaṁ karma-sandhānāṁ sādhūnāṁ gṛhamedhinām |**

**kṛtavān asi durmarṣaṁ vipriyaṁ tava marṣitam ||**

**śrīdharaḥ : **atas tvayāsmākam apriyam eva kṛtaṁ tathāpi vayaṁ na kurma ity āha—yad iti | karma-sandhānāṁ karma-maryādānām | kartum andhānām iti pāṭhe vipriyaṁ kartum ajānatām ity arthaḥ | duḥsahaṁ yat tvaṁ kṛtavān asi tan marṣitaṁ soḍham ||42||

**krama-sandarbhaḥ : _na vyākhyātam._**

**viśvanāthaḥ : **evaṁ tvayā yathā mama nirhetukaṁ vairaṁ kṛtaṁ, tasya pratiphalam aham api tac caturguṇitaṁ svayam eva dātuṁ śaknomy eva, tathāpi na dadāmīti paśya gṛhasthānām apy asmākaṁ titikṣām ity āha—yad iti | karte karma-mārge eva sandhā maryādā yeṣāṁ teṣāṁ, kartum andhānām iti pāṭhe pareṣāṁ vipriyaṁ kartum ajñānatām ity arthaḥ | durmarṣaṁ duḥsaham aparādhaṁ tava jñāna-bhakti-maryādā-bhraṣṭasya paraṁ vipriyaṁ kartuṁ cakṣuṣmataḥ asādhoḥ paramahaṁsāśramiṇaḥ marṣitaṁ kṣāntam ||42||

—o)0(o—

**|| 6.5.43 ||**

**tantu-kṛntana yan nas tvam abhadram acaraḥ punaḥ**

**tasmāl lokeṣu te mūḍha na bhaved bhramataḥ padam ||**

**śrīdharaḥ : **tathāpi tavābhadraṁ bhaviṣyaty evety āha | tantu-kṛntana santāna-cchedaka | yadyasmād abhadraṁ putrāṇāṁ sthāna-bhraṁśam acaras tat tasmāt tava lokeṣu bhramataḥ padaṁ sthānaṁ na bhaved iti mṛdu-cchalena śāpaḥ ||43||

**krama-sandarbhaḥ : _na vyākhyātam._**

**viśvanāthaḥ : **tathāpi tavābhadraṁ tu bhaviṣyaty evety āha—he tantu-kṛtena, santāna-cchedaka, abhadraṁ mat-putrāṇāṁ sthāna-bhraṁśam acaraḥ akaroḥ, padaṁ sthānam ||43||

—o)0(o—

**|| 6.5.44 ||**

**śrī-śuka uvāca—**

**pratijagrāha tad bāḍhaṁ nāradaḥ sādhu-sammataḥ**

**etāvān sādhu-vādo hi titikṣeteśvaraḥ svayam ||**

**śrīdharaḥ : **bāḍhaṁ tatheti svī-kṛtavān | īśvaro’pi pratiśaptuṁ samartho’pi | titikṣeta saheteti yad etāvān eva ||44||

**krama-sandarbhaḥ : _na vyākhyātam._**

**viśvanāthaḥ : **pratijagrāha bāḍhaṁ tatheti svīcakāra | sādhūnāṁ sammataḥ iti sādhava evam eva sahanta ity arthaḥ | prasiddhasya sādhu-vāda-śabdasyāpy eṣaiva niruktir ity āha—etāvān iti | īśvaraḥ pratiśaptuṁ samartho’pi | 

nanu dakṣam anugṛhītum āgato nārado dakṣeṇa bahuśas tiraskṛtaḥ | tatra tāṁs tiraskārān śrutvā nāradena tat-samīpāt kathaṁ nāpasṛtam ? ucyate—nāradasyāyam abhiprāyaḥ | krodha-vaśo’yaṁ bahuśas tiraskārān api karotu, śāpaṁ ca dadātu | tataś ca krodhasyaitat phalodayād ity ukter yadā krodhaḥ śāmyet, māṁ ca prati tiraskārādikam akurvāṇaṁ sarvam eva sahamānam ālokya, hanta hanta bhagavad-bhakto’yaṁ tiraskṛtaḥ śaptaś ceti vaikuṇṭhāgatānāṁ sanakādīnām ivānutāpaś ca yadā bhaviṣyati tadā bhakti-bīja-vapana-yogya-kṣetrībhūte’smin śuddha-bhakti-bījam uptvā yāmīti buddhyā tāvat-kṣaṇa-paryantam api sthitam | dakṣasya tu tat tad dṛṣṭvā aho candrārdha-mauler aparādha-viśeṣa-prābalyam iti smṛtvā tato’pasṛtam ||44||

—o)0(o—

iti sārārtha-darśinyāṁ harṣiṇyāṁ bhakta-cetasām |

ṣaṣṭhasya pañcamo’dhyāyaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 


    nārada-śāpo nāma 


    pañcamo’dhyāyaḥ |

|| 6.5 ||


    (6.6)


### atha ṣaṣṭho’dhyāyaḥ


## dakṣa-kanyā-vaṁśaḥ nāma 

**|| 6.6.1 ||**

**śrī-śuka uvāca—**

**tataḥ prācetaso’siknyām anunītaḥ svayambhuvā |**

**ṣaṣṭiṁ sañjanayām āsa duhitṝḥ pitṛ-vatsalāḥ ||**

**śrīdharaḥ : **

ṣaṣṭhe dakṣeṇa sṛṣṭāyāṁ kanyā-ṣaṣṭyāṁ prakīrtitāḥ |

pṛthag vaṁśā yato jāto viśvarūpo kiteḥ sutāt ||

nāradāt putrāṇāṁ nāśam āśaṅkamāno duhitṝr janayām āsa ||1||

**krama-sandarbhaḥ : **dharmādayo ’py ete pūrva-dakṣa-jāmātṛbhyo’nye iti jñeyāḥ ||1||

**viśvanāthaḥ : **

ṣaṣṭhe dakṣasya kanyānāṁ vaṁśāḥ pṛthag udīritāḥ |

yatroditeḥ sutāt tvaṣṭur viśvarūpo’bhyajāyata ||

putra-śokena nirviṇṇaḥ punar brahma-vacanād gārhasthyaṁ kurvan nārado mayi vairaṁ na hāsyatīti matvā tasmāt putrāṇāṁ nāśam āśaṅkamānaḥ kanyā eva janayāmāsety āha—tata iti | asiknyāṁ bhāryāyām ||1||

 —o)0(o—

**|| 6.6.2 ||**

**daśa dharmāya kāyādād dvi-ṣaṭ tri-ṇava cendave |**

**bhūtāṅgiraḥ-kṛśāśvebhyo dve dve tārkṣyāya cāparāḥ ||**

**śrīdharaḥ : **kāya kaśyapāya | dvi-ṣaṭ dvi-guṇāḥ ṣaṭ dvādaśa yāsu tāḥ, trayodaśety arthaḥ | indoḥ somāya | tri-ṇava sapta-viṁśatim | tārkṣyāya nāmāntaraṁ prāptāya kaśyapāyaiva | aparā avaśiṣṭāś catasraḥ ||2||

**krama-sandarbhaḥ : _na vyākhyātam._**

**viśvanāthaḥ : **kāya kaśyapāya | dvi-ṣaṭ dvi-guṇitāḥ ṣaṭ dvādaśeti nyūna-saṅkhyā vyavacchinnā tena trayodaśety arthaḥ | indave somāya | tri-ṇava triguṇitā nava sapta-viṁśatitam | dve dve iti bhūtāya dve aṅgirase dve | aparā avaśiṣṭāś catasraḥ tārkṣyāya tārkṣa-nāmne kaśyapāyaiva ||2||

 —o)0(o—

**|| 6.6.3 ||**

**nāmadheyāny amūṣāṁ tvaṁ sāpatyānāṁ ca me śṛṇu |**

**yāsāṁ prasūti-prasavair lokā āpūritās trayaḥ ||**

**śrīdharaḥ : **sāpatyānām apatya-sahitānām | me mattaḥ śṛṇu | prasūti-prasavaiḥ putra-pautrādibhiḥ ||3||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.6.4-5 ||**

**bhānur lambā kakud yāmir viśvā sādhyā marutvatī |**

**vasur muhūrtā saṅkalpā dharma-patnyaḥ sutā‘ śṛṇu ||**

**bhānos tu deva-ṛṣabha indrasenas tato nṛpa |**

**vidyota āsīl lambāyās tataś ca stanayitnavaḥ ||**

**śrīdharaḥ : **tato deva-ṛṣabhāt ||4-5||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.6.6 ||**

**kakudaḥ saṅkaṭas tasya kīkaṭas tanayo yataḥ |**

**bhuvo durgāṇi yāmeyaḥ svargo nandis tato’bhavat ||**

**śrīdharaḥ : **yataḥ kīkaṭād bhuvo durgāṇi durgābhimānino devāḥ | yāmeyo yāmyāḥ putraḥ svargas tataḥ svargān nandiḥ putro’bhavat ||6||

**krama-sandarbhaḥ : _na vyākhyātam._**

**viśvanāthaḥ : **yataḥ kīkaṭād bhuvo durgāṇi durgābhimānino devāḥ | yāmeyo yāmyāḥ putraḥ svargaḥ ||6||

 —o)0(o—

**|| 6.6.7 ||**

**viśve-devās tu viśvāyā aprajāṁs tān pracakṣate |**

**sādhyo-gaṇaś ca sādhyāyā arthasiddhis tu tat-sutaḥ ||**

**śrīdharaḥ, viśvanāthaḥ : **tat sutaḥ sādhyānāṁ sutaḥ ||7||

**krama-sandarbhaḥ : _na vyākhyātam._**

 —o)0(o—

**|| 6.6.8-9 ||**

**marutvāṁś ca jayantaś ca marutvatyā babhūvatuḥ |**

**jayanto vāsudevāṁśa upendra iti yaṁ viduḥ ||**

**mauhūrtikā deva-gaṇā muhūrtāyāś ca jajñire |**

**ye vai phalaṁ prayacchanti bhūtānāṁ sva-sva-kālajam ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **yaṁ vidur ity adityāḥ putra upendra iva jayanto’py upendra-saṁjña ity arthaḥ ||8||

 —o)0(o—

**|| 6.6.10 ||**

**saṅkalpāyās tu saṅkalpaḥ kāmaḥ saṅkalpajaḥ smṛtaḥ |**

**vasavo’ṣṭau vasoḥ putrās teṣāṁ nāmāni me śṛṇu ||**

**śrīdharaḥ : **vasor vaṁśasya bhūyastvād ante nirdeśaḥ | me mattaḥ ||10||

**krama-sandarbhaḥ : **vasor vaṁśasya bhūyastvād ante nirdeśaḥ me mattaḥ ||10||

**viśvanāthaḥ : _na vyākhyātam._**

 —o)0(o—

**|| 6.6.11 ||**

**droṇaḥ prāṇo dhruvo’rko’gnir doṣo vāstur vibhāvasuḥ |**

**droṇasyābhimateḥ patnyā harṣa-śoka-bhayādayaḥ ||**

**śrīdharaḥ : **abhimatir nāma patnī tasyā harṣādayaḥ putrāḥ ||11||

**krama-sandarbhaḥ : **abhimatir nāma patnī tasyā harṣādayaḥ ||11||

**viśvanāthaḥ : _na vyākhyātam._**

 —o)0(o—

**|| 6.6.12 ||**

**prāṇasyorjasvatī bhāryā saha āyuḥ purojavaḥ |**

**dhruvasya bhāryā dharaṇir asūta vividhāḥ puraḥ ||**

**śrīdharaḥ : **sahaś ca āyuś ca purojavaś ca putrāḥ | puraḥ purāṇi ||12||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.6.13 ||**

**arkasya vāsanā bhāryā putrās tarṣādayaḥ smṛtāḥ |**

**agner bhāryā vasor dhārā putrā draviṇakādayaḥ ||**

**_na vyākhyātaṁ katamena |_**

 —o)0(o—

**|| 6.6.14 ||**

**skandaś ca kṛttikā-putro ye viśākhādayas tataḥ |**

**doṣasya śarvarī-putraḥ śiśumāro hareḥ kalā ||**

**śrīdharaḥ : **skandaś ca kṛttikā-suto’gneḥ putraḥ | ṣāṇmātura ity agni-bhūr iti ca prasiddheḥ | tataḥ skandāt ||14||

**krama-sandarbhaḥ : _na vyākhyātam._**

**viśvanāthaḥ : **kṛttikā cāgner bhāryā ||14||

 —o)0(o—

**|| 6.6.15 ||**

**vāstor āṅgirasī-putro viśvakarmākṛtī-patiḥ |**

**tato manuś cākṣuṣo’bhūd viśve sādhyā manoḥ sutāḥ ||**

**śrīdharaḥ : **ākṛtī-patiḥ śilpācāryaḥ | tato viśvakarmaṇaś cākṣuṣo manur āsīt ||15||

**krama-sandarbhaḥ : **tato manur ity ardhakam | ayaṁ dhruva-vaṁśe’pi pūrvaṁ jāto’pi dakṣa-vaśiṣṭhādivat punar atra jāta iti gamyate ||15||

**viśvanāthaḥ : **ākrṭyāḥ patiḥ | tato manuś cākṣuṣa iti dhruva-vaṁśajo’py asau dakṣa-vaśiṣṭhādivad atrāpi jāta iti gamyate ||15||

 —o)0(o—

**|| 6.6.16 ||**

**vibhāvasor asūtoṣā vyuṣṭaṁ rociṣam ātapam |**

**pañcayāmo’tha bhūtāni yena jāgrati karmasu ||**

**śrīdharaḥ : **vibhāvasor uṣā nāma bhāryā | atha ātapāt pañcayāmo divaso jātaḥ | ata eva rātris triyāmā pradoṣa-pratyūṣayor divasasyāvayavatvāt ||16||

**krama-sandarbhaḥ : _na vyākhyātam._**

**viśvanāthaḥ : **atha ātapāt pañca-yāmaḥ pradoṣa-pratyūṣayor divasāvayavatvāt pañca-yāmo divasaḥ | ata eva rātris tri-yāmā ||16||

 —o)0(o—

**|| 6.6.17 ||**

**sarūpāsūta bhūtasya bhāryā rudrāṁś ca koṭiśaḥ |**

**raivato’jo bhavo bhīmo vāma ugro vṛṣākapiḥ ||**

**śrīdharaḥ : **bhūtasya dve bhārye tayor vaṁśam āha—sarūpeti ||17||

**krama-sandarbhaḥ : _na vyākhyātam._**

**viśvanāthaḥ : **bhūtasya dve bhārye | tayor madhye sarūpā | raivatādaya ekādaśa rudrāḥ ||17||

 —o)0(o—

**|| 6.6.18 ||**

**ajaikapād ahirbradhno bahurūpo mahān iti |**

**rudrasya pārṣadāś cānye ghorāḥ preta-vināyakāḥ ||**

**śrīdharaḥ : **mahān ity evam ekādaśa-rūpasya rudrasya | pārṣadāḥ pretādayaḥ | anye’nyasyāṁ jātāḥ ||18||

**krama-sandarbhaḥ : _na vyākhyātam._**

**viśvanāthaḥ : **mahān iti viśeṣaṇam, anye rudrasya pārṣadā anyasyāṁ bhāryāyām ||18||

 —o)0(o—

**|| 6.6.19 ||**

**prajāpater aṅgirasaḥ svadhā patnī pitṝn atha |**

**atharvāṅgirasaṁ vedaṁ putratve cākarot satī ||**

**śrīdharaḥ : **aṅgirasaḥ svadhā satī ceti dve bhārye tayor vaṁśam āha—prajā-pater iti | svadhā nāma patnī pitṝn putratve’karot | atha satī cātharvāṅgirasaṁ nāma vedam ||19||

**krama-sandarbhaḥ : _na vyākhyātam._**

**viśvanāthaḥ : **aṅgirasaḥ svadhā satī ceti dve bhārye | tayor madhye svadhā ||19||

 —o)0(o—

**|| 6.6.20 ||**

**kṛśāśvo’rciṣi bhāryāyāṁ dhūmaketum ajījanat |**

**dhiṣaṇāyāṁ vedaśiro devalaṁ vayunaṁ manum ||**

**śrīdharaḥ : **kṛśāśvasyārcir dhiṣaṇeti dve bhārye tayor vaṁśam āha—kṛśāśva iti ||20||

**krama-sandarbhaḥ : _na vyākhyātam._**

**viśvanāthaḥ : **kṛśāśvasyārcir dhiṣaṇeti dve bhārye tayor madhye arciṣi ||20||

 —o)0(o—

**|| 6.6.21 ||**

**tārkṣyasya vinatā kadrūḥ pataṅgī yāminīti ca |**

**pataṅgy asūta patagān yāminī śalabhān atha ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **tārkṣasya tārkṣa-nāmnaḥ kaśyapasya ||21||

 —o)0(o—

**|| 6.6.22 ||**

**suparṇāsūta garuḍaṁ sākṣād yajñeśa-vāhanam |**

**sūrya-sūtam anūruṁ ca kadrūr nāgān anekaśaḥ ||**

**śrīdharaḥ, viśvanāthaḥ : **suparṇā vinatā | anūrum aruṇam ||22||

**krama-sandarbhaḥ : _na vyākhyātam._**

 —o)0(o—

**|| 6.6.23 ||**

**kṛttikādīni nakṣatrāṇ- īndoḥ patnyas tu bhārata |**

**dakṣa-śāpāt so’napatyas tāsu yakṣma-grahārditaḥ ||**

**śrīdharaḥ : **rohiṇyām eva premātiśayenānyāsām upekṣaṇāt kupitasya dakṣasya śāpād yakṣma-grahārditaḥ kṣaya-roga-pīḍitaḥ san tāsv anapatyo’bhūt ||23||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.6.24 ||**

**punaḥ prasādya taṁ somaḥ kalā lebhe kṣaye ditāḥ |**

**śṛṇu nāmāni lokānāṁ mātṝṇāṁ śaṅkarāṇi ca ||**

**śrīdharaḥ : **taṁ dakṣaṁ prasādya kevalaṁ kalā eva lebhe na tv apatyāni | kathaṁ-bhūtāḥ ? kṣaye kṛṣṇa-pakṣe ditāḥ svaṇḍitāḥ satīḥ | pāṭhāntare kṣaye sati punar edhitās tenaiva vardhitāḥ satīḥ ||24||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.6.25 ||**

**atha kaśyapa-patnīnāṁ yat-prasūtam idaṁ jagat |**

**aditir ditir danuḥ kāṣṭhā ariṣṭā surasā ilā ||**

_na katamenāpi vyākhyātam._

 —o)0(o—

**|| 6.6.26 ||**

**muniḥ krodhavaśā tāmrā surabhiḥ saramā timiḥ |**

**timer yādo-gaṇā āsan śvāpadāḥ saramā-sutāḥ ||**

**śrīdharaḥ : **alpatvena sugamatvād yathā-yathaṁ vyutkrameṇa tāsāṁ vaṁśān āha—timer ity-ādinā ||26||

**krama-sandarbhaḥ : _na vyākhyātam._**

**viśvanāthaḥ : **kalā eva lebhe na tv apatyāni kīdṛśīḥ kṣaye kṛṣṇa-pakṣe ditāḥ khaṇḍitāḥ satīḥ | kṣayaidhitā iti pāṭhe kṣaye sati punar edhitāḥ tenaiva vardhitāḥ satīḥ | sūcīkaṭāha-krameṇa tāsāṁ vaṁśān āha—timer ity-ādinā ||26||

 —o)0(o—

**|| 6.6.27 ||**

**surabher mahiṣā gāvo ye cānye dviśaphā nṛpa |**

**tāmrāyāḥ śyena-gṛdhrādyā muner apsarasāṁ gaṇāḥ ||**

_na katamenāpi vyākhyātam. _

 —o)0(o—

**|| 6.6.28 ||**

**dandaśūkādayaḥ sarpā rājan krodhavaśātmajāḥ |**

**ilāyā bhūruhāḥ sarve yātudhānāś ca saurasāḥ ||**

**śrīdharaḥ : **saurasāḥ surasāyāḥ putrāḥ ||28||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.6.29 ||**

**ariṣṭāyās tu gandharvāḥ kāṣṭhāyā dviśaphetarāḥ |**

**sutā danor eka-ṣaṣṭis teṣāṁ prādhānikā‘ śṛṇu ||**

**śrīdharaḥ : **prādhānikān mukhyān aṣṭādaśa śṛṇu ||29||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.6.30-32 ||**

**dvimūrdhā śambaro’riṣṭo hayagrīvo vibhāvasuḥ |**

**ayomukhaḥ śaṅkuśirāḥ svarbhānuḥ kapilo’ruṇaḥ ||**

**pulomā vṛṣaparvā ca ekacakro’nutāpanaḥ |**

**dhūmrakeśo virūpākṣo vipracittiś ca durjayaḥ ||**

**svarbhānoḥ suprabhāṁ kanyām uvāha namuciḥ kila |**

**vṛṣaparvaṇas tu śarmiṣṭhāṁ yayātir nāhuṣo balī ||**

_na katamenāpi vyākhyātam. _

 —o)0(o—

**|| 6.6.33 ||**

**vaiśvānara-sutā yāś ca catasraś cāru-darśanāḥ |**

**upadānavī hayaśirā pulomā kālakā tathā ||**

**śrīdharaḥ, viśvanāthaḥ : **vaiśvānaro danoḥ putras tasya sutāḥ ||33||

**krama-sandarbhaḥ : _na vyākhyātam._**

 —o)0(o—

**|| 6.6.34 ||**

**upadānavīṁ hiraṇyākṣaḥ kratur hayaśirāṁ nṛpa |**

**pulomāṁ kālakāṁ ca dve vaiśvānara-sute tu kaḥ ||**

**śrīdharaḥ : **kaḥ prajā-patiḥ kaśyapa upayema ity anvayaḥ ||34||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.6.35 ||**

**upayeme’tha bhagavān kaśyapo brahma-coditaḥ |**

**paulomāḥ kālakeyāś ca dānavā yuddha-śālinaḥ ||**

**śrīdharaḥ : **dānavī-pariṇayane hetuḥ, brahmaṇā codita iti ||35||

**krama-sandarbhaḥ : _na vyākhyātam._**

**viśvanāthaḥ : **dānavī-pariṇaye hetur brahmaṇā codita iti | tayoḥ ṣaṣṭhi-sahasrāṇi nivāta-kavacā jātāḥ | tāṁś ca svargaṁ gataḥ san tava pitāmaho’rjuno jaghāna ||35||

 —o)0(o—

**|| 6.6.36 ||**

**tayoḥ ṣaṣṭi-sahasrāṇi yajña-ghnāṁs te pituḥ pitā |**

**jaghāna svar-gato rājann eka indra-priyaṅkaraḥ ||**

**śrīdharaḥ : **tayoḥ ṣaṣṭi-sahasrāṇi nivāta-kavacāḥ putrā jātās tāṁś ca svargataḥ saṁs te pitā-maho’rjuno jaghāna ||36||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.6.37-39 ||**

**vipracittiḥ siṁhikāyāṁ śataṁ caikam ajījanat |**

**rāhu-jyeṣṭhaṁ ketu-śataṁ grahatvaṁ ya upāgatāḥ ||**

**athātaḥ śrūyatāṁ vaṁśo yo’diter anupūrvaśaḥ |**

**yatra nārāyaṇo devaḥ svāṁśenāvātarad vibhuḥ ||**

**vivasvān aryamā pūṣā tvaṣṭātha savitā bhagaḥ |**

**dhātā vidhātā varuṇo mitraḥ śatru urukramaḥ ||**

_na katamenāpi vyākhyātam. _

 —o)0(o—

**|| 6.6.40 ||**

**vivasvataḥ śrāddhadevaṁ saṁjñāsūyata vai manum |**

**mithunaṁ ca mahā-bhāgā yamaṁ devaṁ yamīṁ tathā |**

**saiva bhūtvātha vaḍavā nāsatyau suṣuve bhuvi ||**

**śrīdharaḥ : **asūyatājanayat | bhuvi vartamānā ||40||

**krama-sandarbhaḥ : _na vyākhyātam._**

**viśvanāthaḥ : **nāsatyāvaśvinīkumārau ||40||

 —o)0(o—

**|| 6.6.41 ||**

**chāyā śanaiścaraṁ lebhe sāvarṇiṁ ca manuṁ tataḥ |**

**kanyāṁ ca tapatīṁ yā vai vavre saṁvaraṇaṁ patim ||**

**śrīdharaḥ : **tato vivasvataḥ ||41||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.6.42 ||**

**aryamṇo mātṛkā patnī tayoś carṣaṇayaḥ sutāḥ |**

**yatra vai mānuṣī jātir brahmaṇā copakalpitā ||**

**śrīdharaḥ : **carṣaṇayaḥ kṛtākṛta-jñānavantaḥ | paśyati karmatvena nighaṇṭāv ukteḥ | yatra yeṣu ātmānusandhān aviśeṣeṇa mānuṣī jātiś copakalpitā | tathā ca śrutiḥ—puruṣatve cāvistarām ātmā iti ||42||

**krama-sandarbhaḥ : _na vyākhyātam._**

**viśvanāthaḥ : **tayor aryama-mātṛkayoḥ carṣaṇayaḥ kṛtākṛta-jñānavantaḥ | yatra yeṣu ātmānusandhāna-viśeṣavatsu mānuṣī-jātiś copakalpitā | tathā ca śrutiḥ—puruṣatve cāvistarām ātmā iti ||42||

 —o)0(o—

**|| 6.6.43 ||**

**pūṣānapatyaḥ piṣṭādo bhagna-danto’bhavat purā |**

**yo’sau dakṣāya kupitaṁ jahāsa vivṛta-dvijaḥ ||**

**śrīdharaḥ : **kupitaṁ haram iti śeṣaḥ | vivṛta-dvijaḥ prakaṭita-dantaḥ san ||43||

**krama-sandarbhaḥ : **purā pūrva-janmani ||43||

**viśvanāthaḥ : **kupitaṁ rudram iti śeṣaḥ | vivṛta-dvijaḥ prakaṭita-dantaḥ ||43||

 —o)0(o—

**|| 6.6.44 ||**

**tvaṣṭur daityātmajā bhāryā racanā nāma kanyakā |**

**sanniveśas tayor jajñe viśvarūpaś ca vīryavān ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **daityātmajā racanā nāma kanyā tvaṣṭur bhāryā | tayos tābhyām ||44||

 —o)0(o—

**|| 6.6.45 ||**

**taṁ vavrire sura-gaṇā svasrīyaṁ dviṣatām api |**

**vimatena parityaktā guruṇāṅgirasena yat ||**

**śrīdharaḥ : **yad yadā vimatenāvajñātena bṛhaspatina parityaktās tadā dviṣatāṁ śatrūṇāṁ bhāgineyam api viśvarūpaṁ paurohitye vṛtavantaḥ ||45||

**krama-sandarbhaḥ, viśvanāthaḥ : _na vyākhyātam._**

iti sārārtha-darśinyāṁ harṣiṇyāṁ bhakta-cetasām |

ṣaṣṭha-skandhasya ṣaṣṭho’yaṁ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 


    dakṣa-kanyā-vaṁśaḥ nāma 


    ṣaṣṭho’dhyāyaḥ |

|| 6.6 ||

(6.7)


### atha saptamo’dhyāyaḥ


## viśvarūpopākhyāne

**|| 6.7.1 ||**

**śrī-rājovāca—**

**kasya hetoḥ parityaktā ācāryeṇātmanaḥ surāḥ |**

**etad ācakṣva bhagavañ chiṣyāṇām akramaṁ gurau ||**

**śrīdharaḥ : **

saptame viśvarūpo’sau paurohitye vṛtaḥ suraiḥ |

guruṇā saṁparityaktaiḥ paurohityam athākarot ||

kasya hetoḥ kasmād dhetor ātmanaḥ śiṣyāḥ surāḥ parityaktāḥ | akramam aparādham ||1||

**krama-sandarbhaḥ : _na vyākhyātam._**

**viśvanāthaḥ : **

saptame guruṇā tyaktair devair daitya-parājitaiḥ |

viśvarūpo gurutvena vṛto brahmopadeśataḥ ||

ātmanaḥ śiṣyāḥ surāḥ ||1||

—o)0(o—

**|| 6.7.2 ||**

**śrī-bādarāyaṇir uvāca—**

**indras tribhuvanaiśvarya- madollaṅghita-satpathaḥ |**

**marudbhir vasubhī rudrair ādityair ṛbhubhir nṛpa ||**

**śrīdharaḥ : **sa indro yadā saṁprāptaṁ vācaspatiṁ nābhyanandata nādṛtavān, tadā sa āṅgirasas tato nirgatya tūṣṇīṁ sva-gṛham āyayau[bhā.pu. 6.7.9] ity aṣṭānām anvayaḥ | anādare hetuṁ madaṁ darśayituṁ taṁ viśinaṣṭi | tri-bhuvanaiśvarya-madenollaṅghitaḥ satāṁ panthā yena saḥ ||2||

**krama-sandarbhaḥ : **indra iti sārdha-saptakam |_|_2||

**viśvanāthaḥ : **indro yadā saṁprāptaṁ vācaspatiṁ nābhyanandat nādṛtavān, tadā sva-gṛham āyayau[bhā.pu. 6.7.9] ity aṣṭānām anvayaḥ ||2||

—o)0(o—

**|| 6.7.3 ||**

**viśvedevaiś ca sādhyaiś ca nāsatyābhyāṁ pariśritaḥ |**

**siddha-cāraṇa-gandharvair munibhir brahma-vādibhiḥ ||**

**śrīdharaḥ : **pariśritaḥ parivṛtaḥ ||3||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.7.4 ||**

**vidyādharāpsarobhiś ca kinnaraiḥ patagoragaiḥ |**

**niṣevyamāṇo maghavān stūyamānaś ca bhārata ||**

_na katamenāpi vyākhyātam._

—o)0(o—

**|| 6.7.5 ||**

**upagīyamāno lalitam āsthānādhyāsanāśritaḥ |**

**pāṇḍureṇātapatreṇa candra-maṇḍala-cāruṇā ||**

**śrīdharaḥ : **āsthānaṁ sabhā tasminn adhyāsanaṁ siṁhāsanaṁ tad āsthitaḥ ||5||

**krama-sandarbhaḥ : _na vyākhyātam._**

**viśvanāthaḥ : **āsthānaṁ sabhā tasminn adhyāsanaṁ siṁhāsanam āśritaḥ ||5||

—o)0(o—

**|| 6.7.6 ||**

**yuktaś cānyaiḥ pārameṣṭhyaiś cāmara-vyajanādibhiḥ |**

**virājamānaḥ paulamyā sahārdhāsanayā bhṛśam ||**

**śrīdharaḥ : **pārameṣṭhyair mahā-rāja-cihnaiḥ | āsanasyārdhe sthitayā paulomyā saha virājamānaḥ san ||6||

**krama-sandarbhaḥ : _na vyākhyātam._**

**viśvanāthaḥ : **pārameṣṭhyair mahā-rāja-cihnaiḥ | paulomyā śacyā | ardham āsanam evāsanaṁ yasyās tayā saha mṛgalocanetivad āsana-pradasya vṛttāv antarbhāvaḥ ||6||

—o)0(o—

**|| 6.7.7 ||**

**sa yadā param ācāryaṁ devānām ātmanaś ca ha |**

**nābhyanandata samprāptaṁ pratyutthānāsanādibhiḥ ||**

**śrīdharaḥ : **praty utthānādinā nābhyanandata nādṛtavān ||7||

**krama-sandarbhaḥ : _na vyākhyātam._**

**viśvanāthaḥ : **ācāryaṁ bṛhaspatim ||7|| 

—o)0(o—

**|| 6.7.8 ||**

**vācaspatiṁ muni-varaṁ surāsura-namaskṛtam |**

**noccacālāsanād indraḥ paśyann api sabhāgatam ||**

**śrīdharaḥ : **na coccacāla āsana eva sthito’pi kiñcin na calitavān ||8||

**krama-sandarbhaḥ : _na vyākhyātam._**

**viśvanāthaḥ : **apratyutthānam eva spaṣṭayati—vācaspatim iti | āsanāt āsanam āruhya sthito’pi kim api noccacāla na paspanda ||8||

—o)0(o—

**|| 6.7.9 ||**

**tato nirgatya sahasā kavir āṅgirasaḥ prabhuḥ |**

**āyayau sva-gṛhaṁ tūṣṇīṁ vidvān śrī-mada-vikriyām ||**

**śrīdharaḥ : **śrī-madena yā vikriyā tāṁ vidvān jānan ||9||

**krama-sandarbhaḥ : _na vyākhyātam._**

**viśvanāthaḥ : **tataḥ sabhātaḥ kaviḥ evaṁ bhaviṣyatīti bhāvi-kārya-vijñaḥ | prabhuḥ śāstā samarthaḥ | vidvān gurv-avamāna-hetutvena janān ||9||

—o)0(o—

**|| 6.7.10 ||**

**tarhy eva pratibudhyendro guru-helanam ātmanaḥ |**

**garhayām āsa sadasi svayam ātmānam ātmanā ||**

**śrīdharaḥ : **pratibudhyānusmṛtya ||10||

**krama-sandarbhaḥ : _na vyākhyātam._**

**viśvanāthaḥ : **pratibuddhya śrīmad amadirānidrāta ity arthaḥ ||10||

—o)0(o—

**|| 6.7.11 ||**

**aho bata mayāsādhu kṛtaṁ vai dabhra-buddhinā |**

**yan mayaiśvarya-mattena guruḥ sadasi kātkṛtaḥ ||**

**śrīdharaḥ : **mama kṛtaṁ karma aho asādhu | yad yasmād dabhra-buddhinālpa-matinā mayā kāt-kṛtas tiraskṛtaḥ ||11||

**krama-sandarbhaḥ : _na vyākhyātam._**

**viśvanāthaḥ : **kāt-kṛtas tiraskṛtaḥ ||11||

—o)0(o—

**|| 6.7.12 ||**

**ko gṛdhyet paṇḍito lakṣmīṁ tripiṣṭapa-pater api |**

**yayāham āsuraṁ bhāvaṁ nīto’dya vibudheśvaraḥ ||**

**śrīdharaḥ : **vibudhānāṁ sāttvikānāṁ devānām īśvaro’py aham ||12||

**krama-sandarbhaḥ : _na vyākhyātam._**

**viśvanāthaḥ : **sva-sampattir eva tiraskāra-hetutvena jñātvā nindati—ko gṛdhyet vāñchet ||12||

—o)0(o—

**|| 6.7.13 ||**

**yaḥ pārameṣṭhyaṁ dhiṣaṇam adhitiṣṭhan na kañcana |**

**pratyuttiṣṭhed iti brūyur dharmaṁ te na paraṁ viduḥ ||**

**śrīdharaḥ : **nanu siṁhāsana-stho rājā’bhyutthānaṁ na kuryād iti vṛddhā vadanti tatrāha—ya iti dvābhyām | dhiṣaṇam āsanam ||13||

**krama-sandarbhaḥ : _na vyākhyātam._**

**viśvanāthaḥ : **nanu siṁhāsana-stho rājā kam api nābhyuttiṣṭhad iti nīti-śāstra-jñā āhuḥ ? satyaṁ, te bhrānā evety āha—ye iti | pārameṣṭhyaṁ dhiṣaṇaṁ parameṣṭhino’py āsanam ||13||

—o)0(o—

**|| 6.7.14 ||**

**teṣāṁ kupatha-deṣṭṝṇāṁ patatāṁ tamasi hy adhaḥ |**

**ye śraddadhyur vacas te vai majjanty aśma-plavā iva ||**

**śrīdharaḥ : **kupathaṁ diśanty upadiśanty utpatha-deṣṭāras teṣāṁ vacaḥ | aśma-mayaḥ plavo yeṣāṁ te yathā majjantaṁ plavam anu majjanti tadvat ||14||

**krama-sandarbhaḥ : _na vyākhyātam._**

**viśvanāthaḥ : **aśma-mayaḥ plavo yeṣāṁ te yathā majjantaṁ plavam anu majjanti tatheti | rājanīty-upadeṣṭṛṣu sva-sabhyeṣu kopo vyañjitaḥ ||14||

—o)0(o—

**|| 6.7.15 ||**

**athāham amarācāryam agādha-dhiṣaṇaṁ dvijam |**

**prasādayiṣye niśaṭhaḥ śīrṣṇā tac-caraṇaṁ spṛśan ||**

**śrīdharaḥ : **agādhā gambhīrā dhiṣaṇā yasya tam | niśaṭhaḥ śāṭhya-hīnaḥ san ||15||

**krama-sandarbhaḥ : _na vyākhyātam._**

**viśvanāthaḥ : **tasmād asyāṁ vipattau kaḥ khalūpāyaḥ kṣaṇaṁ vimṛśya svayam evāha—athāham iti | niśaṭhaḥ śāṭhya-hīnaḥ san ||15||

—o)0(o—

**|| 6.7.16 ||**

**evaṁ cintayatas tasya maghono bhagavān gṛhāt |**

**bṛhaspatir gato’dṛṣṭāṁ gatim adhyātma-māyayā ||**

**śrīdharaḥ : **adhikayā ātma-māyayā ||16||

**krama-sandarbhaḥ : _na vyākhyātam._**

**viśvanāthaḥ : **cintayataḥ cintayantaṁ maghavantam anādṛtya adhikayā ātmano māyayā ||16||

—o)0(o—

**|| 6.7.17 ||**

**guror nādhigataḥ saṁjñāṁ parīkṣan bhagavān svarāṭ |**

**dhyāyan dhiyā surair yuktaḥ śarma nālabhatātmanaḥ ||**

**śrīdharaḥ : **guroḥ saṁjñāṁ jñānopāyaṁ parīkṣamāṇo’pi nādhigato’prāptaḥ san ||17||

**krama-sandarbhaḥ : _na vyākhyātam._**

**viśvanāthaḥ : **saṁjñāṁ jñānopāyaṁ parīkṣan parita īkṣamāṇo’pi nādhigato’prāptaḥ san ||17||

—o)0(o—

**|| 6.7.18 ||**

**tac chrutvaivāsurāḥ sarva āśrityauśanasaṁ matam |**

**devān pratyudyamaṁ cakrur durmadā ātatāyinaḥ ||**

**śrīdharaḥ : **ātatāyina udyatāstrāḥ ||18||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.7.19 ||**

**tair visṛṣṭeṣubhis tīkṣṇair nirbhinnāṅgoru-bāhavaḥ |**

**brahmāṇaṁ śaraṇaṁ jagmuḥ sahendrā nata-kandharāḥ ||**

**śrīdharaḥ : **nirbhinnāny aṅgāny uttamāṅgāni śirāṁsi ūravo bāhavaś ca yeṣām ||19||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.7.20 ||**

**tāṁs tathābhyarditān vīkṣya bhagavān ātmabhūr ajaḥ |**

**kṛpayā parayā deva uvāca parisāntvayan ||**

_na katamenāpi vyākhyātam._

—o)0(o—

**|| 6.7.21 ||**

**śrī-brahmovāca—**

**aho bata sura-śreṣṭhā hy abhadraṁ vaḥ kṛtaṁ mahat |**

**brahmiṣṭhaṁ brāhmaṇaṁ dāntam aiśvaryān nābhyanandata ||**

**śrīdharaḥ : **vo yuṣmākaṁ kṛtaṁ karaṇaṁ mahad abhadram | tad āha—brahmiṣṭham iti | nābhyanandata nābhinanditavantaḥ ||21||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.7.22 ||**

**tasyāyam anayasyāsīt parebhyo vaḥ parābhavaḥ |**

**prakṣīṇebhyaḥ sva-vairibhyaḥ samṛddhānāṁ ca yat surāḥ ||**

**śrīdharaḥ : **parebhyaḥ śatrubhyo vaḥ parābhavaiti yad ayaṁ tasyā’nayasyānyāyasya saṁbandhī phala-rūpa āsīt | uktaṁ ca—


    brāhmaṇaṁ kula-saṁpannaṁ bhaktaṁ viṣṇor mahātmanaḥ | 


    āyāntaṁ vīkṣya nottiṣṭhet sa duḥkhaiḥ paribhūyate ||iti |

svayam eva vairiṇo hantāro yeṣāṁ tebhyaḥ ||22||

**krama-sandarbhaḥ : _na vyākhyātam._**

**viśvanāthaḥ : **parebhyaḥ, anyebhyaḥ sakāśāt, tebhyaḥ ||22||

—o)0(o—

**|| 6.7.23 ||**

**maghavan dviṣataḥ paśya prakṣīṇān gurv-atikramāt |**

**sampraty upacitān bhūyaḥ kāvyam ārādhya bhaktitaḥ |**

**ādadīran nilayanaṁ mamāpi bhṛgu-devatāḥ ||**

**śrīdharaḥ : **guru-tiraskāra-sat-kārāv evāpacayopacaya-kāraṇam ity asura-dṛṣṭāntenāha—maghavann iti | dviṣataḥ śatrūn | kāvyaṁ bhārgavaṁ gurum evāsevyopacitān | upacitatvam evāha | ādadīran gṛhṇīyuḥ ||23||

**krama-sandarbhaḥ : _na vyākhyātam._**

**viśvanāthaḥ : **guru-tiraskāra-sat-kārāv eva vipat-sampadoḥ kāraṇam ity asura-dṛṣṭāntenaivāha—maghavann iti | adyaiṣāṁ tathābalaṁ dṛśyate yathā mamāpi nilayanaṁ satya-lokam ādadīran | tatra hetuḥ—bhṛgu-devatāḥ guru-bhaktāḥ ||23||

—o)0(o—

**|| 6.7.24 ||**

**tripiṣṭapaṁ kiṁ gaṇayanty abhedya-**

**mantrā bhṛgūṇām anuśikṣitārthāḥ |**

**na vipra-govinda-gav-īśvarāṇāṁ**

**bhavanty abhadrāṇi nareśvarāṇām ||**

**śrīdharaḥ : **abhedyo mantro yeṣām | anuśikṣitārthāḥ śiṣyāḥ yato viprā govindo gāvaś ceśvaro ānugrāhakā yeṣāṁ teṣām evābhadrāṇi na bhavanty anyeṣāṁ tu bhavanti ||24||

**krama-sandarbhaḥ : **tripiṣṭapam iti | atra govindeti dṛṣṭāntenopanyastam ||24||

**viśvanāthaḥ : **atra sāma-dāna-daṇḍā upāyā na sambhavanto dṛśyante | bhedo’py aśakya ity āha—na bhedyo mantro mantraṇā yeṣāṁ te | sarvatra hetuḥ—bhṛgūnāṁ śukrācāryāṇām anuśikṣitam eva | arthaḥ puruṣārthatvenopādeyo yeṣāṁ te | nanu tarhi kiṁ vayaṁ mariṣyāma eveti | tatra sāśvāsam āha—na vipreti | viprā govindo gāva īśvarā anugrāhakā yeṣāṁ teṣām ||24||

—o)0(o—

**|| 6.7.25 ||**

**tad viśvarūpaṁ bhajatāśu vipraṁ**

**tapasvinaṁ tvāṣṭram athātmavantam |**

**sabhājito’rthān sa vidhāsyate vo**

**yadi kṣamiṣyadhvam utāsya karma ||**

**śrīdharaḥ : **tat tasmat | athānantaram eva bhajata | asya karmāsura-pakṣa-pātam ||25||

**krama-sandarbhaḥ : _na vyākhyātam._**

**viśvanāthaḥ : **tat tasmat | ayam eva sampraty upāya ity āha—viśvarūpaṁ gurutvena bhajata | yad yasya viśvarūpasya karmāsura-pakṣa-pātam ||25||

—o)0(o—

**|| 6.7.26 ||**

**śrī-śuka uvāca—**

**ta evam uditā rājan brahmaṇā vigata-jvarāḥ |**

**ṛṣiṁ tvāṣṭram upavrajya pariṣvajyedam abruvan ||**

**śrīdharaḥ : **uditā uktāḥ ||26||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.7.27-28 ||**

**śrī-devā ūcuḥ—**

**vayaṁ te’tithayaḥ prāptā āśramaṁ bhadram astu te |**

**kāmaḥ sampādyatāṁ tāta pitṝṇāṁ samayocitaḥ ||**

**putrāṇāṁ hi paro dharmaḥ pitṛ-śuśrūṣaṇaṁ satām |**

**api putravatāṁ brahman kim uta brahmacāriṇām ||**

_na katamenāpi vyākhyātam._

—o)0(o—

**|| 6.7.29 ||**

**ācāryo brahmaṇo mūrtiḥ pitā mūrtiḥ prajāpateḥ |**

**bhrātā marutpater mūrtir mātā sākṣāt kṣites tanuḥ ||**

**śrīdharaḥ : **atithīnāṁ pitṝṇāṁ ca praśaṁsārtham āhuḥ—ācārya upanīya vedādhyāpakaḥ | brahmaṇo vedasya mūrtiḥ ||29}}

**krama-sandarbhaḥ : _na vyākhyātam._**

**viśvanāthaḥ : **ācāryo vedādhyāpakaḥ | brahmaṇo vedasya | marutpater indrasya ||29||

—o)0(o—

**|| 6.7.30 ||**

**dayāyā bhaginī mūrtir dharmasyātmātithiḥ svayam |**

**agner abhyāgato mūrtiḥ sarva-bhūtāni cātmanaḥ ||**

**śrīdharaḥ : **dharmasyātmā mūrtir atithiḥ svayaṁ sākṣāt | ātmanaḥ śrī-viṣṇoḥ | yad vā, ātmanaḥ svasya | sarva-bhūteṣv ātma-dṛṣṭiḥ kartavyety arthaḥ ||30||

**krama-sandarbhaḥ : _na vyākhyātam._**

**viśvanāthaḥ : **atithis dharmasyātmaiva mūrtir iti kiṁ vaktavyam iti bhāvaḥ | ātmanaḥ paśyasya ||30||

—o)0(o—

**|| 6.7.31 ||**

**tasmāt pitṝṇām ārtānām ārtiṁ para-parābhavam |**

**tapasāpanayaṁs tāta sandeśaṁ kartum arhasi ||**

**śrīdharaḥ : **parebhyaḥ parābhava evārtis tām ||31||

**krama-sandarbhaḥ : _na vyākhyātam._**

**viśvanāthaḥ : **nanv alaṁ dharmopadeśa-stutibhyāṁ, vivakṣitaṁ brūtety ata āhuḥ—tasmād iti ||31||

—o)0(o—

**|| 6.7.32 ||**

**vṛṇīmahe tvopādhyāyaṁ brahmiṣṭhaṁ brāhmaṇaṁ gurum |**

**yathāñjasā vijeṣyāmaḥ sapatnāṁs tava tejasā ||**

**śrīdharaḥ : **sandeśam āhuḥ—vṛṇīmaha iti ||32||

**krama-sandarbhaḥ : _na vyākhyātam._**

**viśvanāthaḥ : **tvā tvāṁ guruṁ gurutvena vrṇīmahe | prayojanam āhur yatheti ||32||

—o)0(o—

**|| 6.7.33 ||**

**na garhayanti hy artheṣu yaviṣṭhāṅghry-abhivādanam |**

**chandobhyo’nyatra na brahman vayo jyaiṣṭhyasya kāraṇam ||**

**śrīdharaḥ : **nanūpādhyāyatve kaniṣṭhasya mamābhivandanaṁ kariṣyatha tac ca garhitaṁ tatrāhuḥ—neti | artheṣu prayojana-nimittaṁ yaviṣṭhānām abhivādanaṁ na nindanti | kiṁ ca, chandobhyo mantrebhyo’nyatra vedān vihāya vaya eva jyaiṣṭhyasya kāraṇaṁ na tu mantreṣu | ato’smabhyaṁ mantra-dātṛtvena tvam eva jyeṣṭho bhaviṣyasi | 

yad vā, chandobhyo’nyatra vedān vihāya vaya eva jyaiṣṭhyasya kāraṇaṁ na bhavati, kiṁ tu vedā eva mukhyaṁ kāraṇam | tat sāmye tu vayaḥ | veda-jñatvāc ca tvam eva jyeṣṭha ity arthaḥ ||33||

**krama-sandarbhaḥ : _na vyākhyātam._**

**viśvanāthaḥ : **nanu māṁ guruṁ kurutheti cet bhrātuṣputratvena kaniṣṭhasya kathaṁ mamābhivādanaṁ kariṣyatha ? iti tatrāhuḥ—neti | chandobhyo’nyatra anyeṣu vyavahārika-kṛtyeṣu yaviṣṭhāṅghry-abhivādanaṁ na garhayanti, nāpi tu garhayanty eva | yato vaya eva jyeṣṭhyatvasya kaniṣṭhatvasya ca kāraṇam adhika-vayastve jyeṣṭhaḥ | alpa-vayastve kaniṣṭha iti | chandaḥsu, na tu tatra chandojñatvam eva jyeṣṭhatvasya kāraṇam ity arthaḥ | tasmāt tava vedajñatvādhikyāt tvam evāsmākaṁ paurohityaṁ kurvan mantra-prado gurur bhaved iti bhāvaḥ ||33||

—o)0(o—

**|| 6.7.34 ||**

**śrī-ṛṣir uvāca—**

**abhyarthitaḥ sura-gaṇaiḥ paurahitye mahā-tapāḥ |**

**sa viśvarūpas tān āha prasannaḥ ślakṣṇayā girā ||**

_na katamenāpi vyākhyātam._

—o)0(o—

**|| 6.7.35 ||**

**śrī-viśvarūpa uvāca—**

**vigarhitaṁ dharma-śīlair brahmavarca-upavyayam |**

**kathaṁ nu mad-vidho nāthā lokeśair abhiyācitam |**

**pratyākhyāsyati tac-chiṣyaḥ sa eva svārtha ucyate ||**

**śrīdharaḥ : **ninditam apīdaṁ yuṣmad-yācñā-bhaṅga-bhayena kariṣyāmīty āha sārdhena | vigarhitaṁ paurohityaṁ dharma-śīlaiḥ, adharma-hetutvāt | kiṁ ca, brahma-varca upavyayaṁ pūrva-siddhasya brahma-varcaso vyaya-karam | pratyākhyātuṁ ca mādṛśo nārhatīty āha—kathaṁ nv iti | teṣāṁ śikṣaṇārhaḥ | sa eva pratyākhyānābhāva eva hi śiṣyasya svārtha ucyate ||35||

**krama-sandarbhaḥ : _na vyākhyātam._**

**viśvanāthaḥ : **dharma-śīlair munibhiḥ paurohityaṁ vigarhitam | yato brahma-varcasaḥ brahma-tejasa upavyayo’dhika-vyayo yatas tat | kiṁ ca, tad api samprati mama tat kartavyam evābhūd ity āha katham iti | he nāthāḥ ! lokeśair yuṣmābhis tac-chiṣyaḥ, teṣāṁ yuṣmākaṁ śiṣyaḥ | tasmāt sa eva pratyākhyānābhāva eva śiṣyasya svārthaḥ ||35||

—o)0(o—

**|| 6.7.36 ||**

**akiñcanānāṁ hi dhanaṁ śiloñchanaṁ**

**teneha nirvartita-sādhu-satkriyaḥ |**

**kathaṁ vigarhyaṁ nu karomy adhīśvarāḥ**

**paurodhasaṁ hṛṣyati yena durmatiḥ ||**

**śrīdharaḥ : **nanu paurohityena dhana-lābhād dharmaḥ sidhyet | anyathā nirdhanasya kuto dharmaḥ ? ata eva tena loko hṛṣyati tatrāha | akiñcanānāṁ śiloñchanaṁ hi dhanam | kṣetre svāmy-upekṣita-kaṇiśopādānaṁ śilam | haṭṭādau patita-vrīhy-āder upādānam uñchanam | iha gṛhāśrame tenaiva nirvartitā sādhūnāṁ sat-kriyā yena ||36||

**krama-sandarbhaḥ : _na vyākhyātam._**

**viśvanāthaḥ : **nanu paurohityena dhana-lābhād dharmaḥ sidhyet | anyathā nirdhanasya kuto dharmaḥ ? tatrāha | akiñcanānāṁ śiloñchanam eva dhanam | kṣetre svāmy-upekṣita-kaṇiśopādānaṁ śilam | haṭṭādau patita-vrīhy-āder upādānam uñchanam | y3 paurodhasena durmatiḥ pumān eva hṛṣyati, na tu sumatiḥ | yad vā, duṣṭā mati eva svānukūlyād dhṛṣyati ||36||

—o)0(o—

**|| 6.7.37 ||**

**tathāpi na pratibrūyāṁ gurubhiḥ prārthitaṁ kiyat |**

**bhavatāṁ prārthitaṁ sarvaṁ prāṇair arthaiś ca sādhaye ||**

**śrīdharaḥ : **kiyad etat prārthitam alpam eva | abhyadhikam api kariṣyāmīty āha—bhavatām iti ||37||

**krama-sandarbhaḥ : _na vyākhyātam._**

**viśvanāthaḥ : **na pratibrūyāṁ na pratyākhyāsye kiyad etat prārthaitam atyalpam eva abhyadhikam api kariṣyāmīty āha—bhavatām iti ||37||

—o)0(o—

**|| 6.7.38 ||**

**śrī-bādarāyaṇir uvāca—**

**tebhya evaṁ pratiśrutya viśvarūpo mahā-tapāḥ |**

**paurahityaṁ vṛtaś cakre parameṇa samādhinā ||**

**śrīdharaḥ : **parameṇa samādhinā paramodyamena ||38||

**krama-sandarbhaḥ : _na vyākhyātam._**

**viśvanāthaḥ : **samādhinā cittaikāgryeṇa ||38||

—o)0(o—

**|| 6.7.39 ||**

**sura-dviṣāṁ śriyaṁ guptām auśanasyāpi vidyayā |**

**ācchidyādān mahendrāya vaiṣṇavyā vidyayā vibhuḥ ||**

**śrīdharaḥ : **vaiṣṇavyā śrī-nārāyaṇa-kavacātmikayā ||39||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.7.40 ||**

**yayā guptaḥ sahasrākṣo jigye’sura-camūr vibhuḥ |**

**tāṁ prāha sa mahendrāya viśvarūpa udāra-dhīḥ ||**

**śrīdharaḥ : **asura-camūr daitya-senāḥ ||40||

**krama-sandarbhaḥ : _na vyākhyātam._**

**viśvanāthaḥ : **tāṁ vaiṣṇavīṁ vidyām ||40||

iti sārārtha-darśinyāṁ harṣiṇyāṁ bhakta-cetasām |

ṣaṣṭhasya saptamo’dhyāyaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 


    viśvarūpopākhyāne saptamo’dhyāyaḥ |

|| 6.7 ||



(6.8)

**atha aṣṭamo’dhyāyaḥ **


## nārāyaṇa-varmopadeśo nāma

**|| 6.8.1-2 ||**

**śrī-rājovāca—**

**yayā guptaḥ sahasrākṣaḥ savāhān ripu-sainikān |**

**krīḍann iva vinirjitya tri-lokyā bubhuje śriyam ||**

**bhagavaṁs tan mamākhyāhi varma nārāyaṇātmakam |**

**yathātatāyinaḥ śatrūn yena gupto ñjayan mṛdhe ||**

**śrīdharaḥ : **

aṣṭame viśvarūpas tu varma nārāyaṇātmakam |

indrāya prāha yenendro gupto daityān athājayat ||

tri-lokyāḥ saṁbandhinīṁ śriyam ||1||

**krama-sandarbhaḥ : **yayeti yugmakam | yayā varma-rūpayā vidyayā yathā ajayat taṁ prakāraṁ cākhyāhi ||1||

**viśvanāthaḥ : **

nārāyaṇātmakaṁ varma viśvarūpa upādiśat |

śakraṁ yenājayad daityān sa ity aṣṭama ucyate ||1||

—o)0(o—

**|| 6.8.3 ||**

**śrī-bādarāyaṇir uvāca—**

**vṛtaḥ purohitas tvāṣṭro mahendrāyānupṛcchate |**

**nārāyaṇākhyaṁ varmāha tad ihaika-manāḥ śṛṇu ||**

_na katamenāpi vyākhyātam._

—o)0(o—

**|| 6.8.4 ||**

**śrī-viśvarūpa uvāca—**

**dhautāṅghri-pāṇir ācamya sapavitra udaṅ-mukhaḥ |**

**kṛta-svāṅga-kara-nyāso mantrābhyāṁ vāg-yataḥ śuciḥ ||**

**śrīdharaḥ : **mantrābhyām aṣṭākṣara-dvādaśākṣarābhyām | kṛtaḥ svāṅgeṣu karayoś ca nyāso yena ||4||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.8.5 ||**

**nārāyaṇa-paraṁ varma sannahyed bhaya āgate |**

**pādayor jānunor ūrvor udare hṛdy athorasi ||**

**śrīdharaḥ : **nārāyaṇa-mayaṁ varma sannahyed badhnīyāt | tatrāṣṭākṣareṇa pādādy-aṣṭāṅgeṣu nyāsam āha—pādayor iti sārdhena ||5||

**krama-sandarbhaḥ : _na vyākhyātam._**

**viśvanāthaḥ : **atrāṣṭākṣareṇa pādādy-aṣṭāṅgeṣu nyāsam āha—pādayor iti sārdhena ||5||

—o)0(o—

**|| 6.8.6 ||**

**mukhe śirasy ānupūrvyād oṁkārādīni vinyaset |**

**oṁ namo nārāyaṇāyeti viparyayam athāpi vā ||**

**śrīdharaḥ : **praṇava-saṁpuṭitam oṁkārādy-ekaikam akṣaraṁ vinyaset | viparyayaṁ yathā bhavaty evaṁ śira-ādi-pādāntaṁ vā vinyaset | utpatti-nyāsaṁ saṁhāra-nyāsaṁ va kuryād ity arthaḥ ||6||

**krama-sandarbhaḥ : _na vyākhyātam._**

**viśvanāthaḥ : **praṇava-saṁpuṭitam oṁkārādy-ekaikākṣaraṁ vinyaset | viparyayaṁ yathā bhavaty evaṁ śira-ādi-pādāntaṁ vā vinyaset | prakrameṇa sṛṣṭi-nyāsaṁ vyutkrameṇa saṁhāra-nyāsaṁ va kuryād ity arthaḥ ||6||

—o)0(o—

**|| 6.8.7 ||**

**kara-nyāsaṁ tataḥ kuryād dvādaśākṣara-vidyayā |**

**praṇavādi-ya-kārāntam aṅguly-aṅguṣṭha-parvasu ||**

**śrīdharaḥ : **dvādaśākṣarasyoddhāraḥ praṇavādi-ya-kārāntam iti | praṇava-saṁpuṭitam ekaikam akṣaraṁ dakṣiṇa-tarjanī-paryantam aṅgulīṣu | pariśiṣṭam akṣara-catuṣṭayam aṅguṣṭhayor ādy-anta-parvasu nyaset ||7||

**krama-sandarbhaḥ : _na vyākhyātam._**

**viśvanāthaḥ : **praṇavādīti | praṇava-puṭitam ekaikam akṣaraṁ dakṣiṇa-tarjanīm ārabhya vāma-tarjanī-paryantam aṅgulīṣu | pariśiṣṭam akṣara-catuṣṭayam aṅguṣṭhayor ādy-anta-parvasu nyaset ||7||

—o)0(o—

**|| 6.8.8 ||**

**nyased dhṛdaya oṁkāraṁ vi-kāram anu mūrdhani |**

**ṣa-kāraṁ tu bhruvor madhye ṇa-kāraṁ śikhayā nyaset ||**

**śrīdharaḥ : **mantrāntara-nyāsam āha—nyased iti | ṣa-kāraṇa-kārayor viśleṣeṇa ṣaḍ-akṣarāṇi hṛdayādiṣu nyaset ||8||

**krama-sandarbhaḥ : _na vyākhyātam._**

**viśvanāthaḥ : **mantrāntareṇāpi hṛdayādi-nyāsam āha—nyased iti ||8||

—o)0(o—

**|| 6.8.9 ||**

**ve-kāraṁ netrayor yuñjyān na-kāraṁ sarva-sandhiṣu |**

**ma-kāram astram uddiśya mantra-mūrtir bhaved budhaḥ ||**

**śrīdharaḥ, viśvanāthaḥ : **ma-kāram astram uddiśya dhyātvā ||9||

**krama-sandarbhaḥ : _na vyākhyātam._**

—o)0(o—

**|| 6.8.10 ||**

**savisargaṁ phaḍ-antaṁ tat sarva-dikṣu vinirdiśet |**

**oṁ viṣṇave nama iti ||**

**śrīdharaḥ : **tan ma-kārāstraṁ “maḥ astrāya phaṭ” ity evaṁ dig-bandhe vinirdiśet ||10||

**krama-sandarbhaḥ : _na vyākhyātam._**

**viśvanāthaḥ : **tan ma-kārāstraṁ “maḥ astrāya phaṭ” ity evaṁ sarva-dig-bandhe vinirdiśet ||10||

—o)0(o—

**|| 6.8.11 ||**

**ātmānaṁ paramaṁ dhyāyed dhyeyaṁ ṣaṭ-śaktibhir yutam |**

**vidyā-tejas-tapo-mūrtim imaṁ mantram udāharet ||**

**śrīdharaḥ : **dhyeyam īśvara-rūpam ātmānaṁ dhyāyet | ṣaṭ-śaktibhir aiśvaryādibhir bhaga-śabda-vācyābhiḥ | vidyā ca tejaś ca tapaś ca mūrtir yasya tam | imaṁ vakṣyamāṇaṁ śrīman-nārāyaṇa-kavacākhyam ||11||

**krama-sandarbhaḥ : _na vyākhyātam._**

**viśvanāthaḥ : **dhyeyam īśvara-rūpam ātmānaṁ dhyāyed ity anyair adhṛṣyatva-kāmanayā ahaṅgrahopāsanā | vidyā-tejas-tapāṁsi mūrtir yasya tam imaṁ mantraṁ nārāyaṇa-kavacākhyam ||11||

—o)0(o—

**|| 6.8.12 ||**

**oṁ harir vidadhyān mama sarva-rakṣāṁ**

**nyastāṅghri-padmaḥ patagendra-pṛṣṭhe |**

**darāri-carmāsi-gadeṣu-cāpa-**

**pāśān dadhāno’ṣṭa-guṇo’ṣṭa-bāhuḥ ||**

**śrīdharaḥ : **aṣṭa-guṇo’ṇimādy-aṣṭaiśvarya-yuktaḥ ||12||

**krama-sandarbhaḥ : _na vyākhyātam._**

**viśvanāthaḥ : **samudreṇa saha nadī nadādivat dhyeya-rūpeṇa sahaikyaṁ prāpto’pi pṛthag-bhūyāpi tiṣṭhan svarakṣā-prārtha-mantram udāhared ity āha—harir iti | aṣṭa-guṇo’ṇimādy-aṣṭaiśvarya-yuktaḥ ||12||

—o)0(o—

**|| 6.8.13 ||**

**jaleṣu māṁ rakṣatu matsya-mūrtir**

**yādo-gaṇebhyo varuṇasya pāśāt |**

**sthaleṣu māyāvaṭu-vāmano’vyāt**

**trivikramaḥ khe’vatu viśvarūpaḥ ||**

**śrīdharaḥ : **yādasāṁ gaṇā eva varuṇasya pāśas tasmāt ||13||

**krama-sandarbhaḥ : _na vyākhyātam._**

**viśvanāthaḥ : **sāmānyena sarvato rakṣāṁ prārthaya deśa-viśeṣeṣu tat-tad-adhiṣṭhātṛ-svarūpeṇa bhagavatā rakṣā-mantrān āha—jaleṣv iti tribhiḥ | yādasāṁ gaṇā eva varuṇasya pāśas tasmāt ||13||

—o)0(o—

**|| 6.8.14 ||**

**durgeṣv aṭavy-āji-mukhādiṣu prabhuḥ**

**pāyān nṛsiṁho’sura-yūthapāriḥ |**

**vimuñcato yasya mahāṭṭa-hāsaṁ**

**diśo vinedur nyapataṁś ca garbhāḥ ||**

**śrīdharaḥ : **aṭavī āji-mukhaṁ saṅgrāmopakramaś ca ādir yeṣāṁ teṣu saṅkaṭa-sthāneṣu ||14||

**krama-sandarbhaḥ : _na vyākhyātam._**

**viśvanāthaḥ : **āji-mukhaṁ yuddha-sammukha-pradeśaḥ ||14||

—o)0(o—

**|| 6.8.15 ||**

**rakṣatv asau mādhvani yajña-kalpaḥ**

**sva-daṁṣṭrayonnīta-dharo varāhaḥ |**

**rāmo’dri-kūṭeṣv atha vipravāse**

**salakṣmaṇo’vyād bharatāgrajo’smān ||**

**śrīdharaḥ : **asau prasiddho varāho mā mām adhvani rakṣatu | yajñair avayava-rūpaiḥ kalpyate nirūpyata iti tathā | unnītā uddhṛtā dharā yena saḥ | adri-kūṭeṣu giri-śikhareṣu | rāmo jāmadagnyaḥ ||15||

**krama-sandarbhaḥ : _na vyākhyātam._**

**viśvanāthaḥ : **yajña-kalpaḥ yajña-svarūpaḥ | svārthika kalpap | yad vā, yajñāḥ kalpāḥ samarthā yataḥ saḥ | rāmo jāmadagnyaḥ ||15||

—o)0(o—

**|| 6.8.16 ||**

**mām ugra-dharmād akhilāt pramādān**

**nārāyaṇaḥ pātu naraś ca hāsāt |**

**dattas tv ayogād atha yoga-nāthaḥ**

**pāyād guṇeśaḥ kapilaḥ karma-bandhāt ||**

**śrīdharaḥ : **ugra-dharmād abhicārādi-lakṣaṇāt hāsād garvān naro’vatu | datto dattātreyaḥ | ayogād yoga-bhraṁśāt ||16||

**krama-sandarbhaḥ : _na vyākhyātam._**

**viśvanāthaḥ : **sva-parodbhavebhyaḥ upadravebhyo rakṣā-mantrān āha caturbhiḥ | ugra-dharmād abhicārādeḥ | hāsād garvāt | ayogād yoga-bhraṁśāt ||16||

—o)0(o—

**|| 6.8.17 ||**

**sanat-kumāro’vatu kāmadevād**

**dhayaśīrṣā māṁ pathi deva-helanāt |**

**devarṣi-varyaḥ puruṣārcanāntarāt**

**kūrmo harir māṁ nirayād aśeṣāt ||**

**madhvaḥ : **sanatkumāro’vatu kāma-devāt | 


    sanat-kumāra-nāmā tu brahmacarya-vapur hariḥ | 


    sanat-kumāram aparaṁ brahma-putraṁ viveśa saḥ |


    samāṁ yogyetarāt kāmāt pātu viśveśvaraḥ prabhuḥ || iti |


    devarṣi-varyaḥ puruṣāntarārcanāt |


    viṣṇor aparivāratvadṛṣṭādevāntarārcanāt |


    mahidāso deva-ṛṣi pātu māṁ viṣṇur avyayaḥ |


    tad-anarpita-karmabhyas tad-asmaraṇatas tathā || iti ca ||17||

**śrīdharaḥ : **pathi yad devānāṁ helanaṁ namas-kāram akṛtvā gamanaṁ tasmāt | puruṣārcanasyāntarād deva-pūjāc chidrād dvā-triṁśad-aparādha-rūpān nāradaḥ ||17||

**krama-sandarbhaḥ : _na vyākhyātam._**

**viśvanāthaḥ : **kāma-devāt kandarpa-vegāt | pathi yad deva-helanaṁ namaskāram akṛtvaiva gamanam | puruṣārcanasyāntarāt deva-pūjāc chidrāt dvātriṁśad-aparādha-rūpād ity arthaḥ ||17||

—o)0(o—

**|| 6.8.18 ||**

**dhanvantarir bhagavān pātv apathyād**

**dvandvād bhayād ṛṣabho nirjitātmā |**

**yajñaś ca lokād avatāj janāntād**

**balo gaṇāt krodha-vaśād ahīndraḥ ||**

**śrīdharaḥ : **lokāj janāpavādād yajñaḥ | jana-nimitto yo’nta upaghātas tasmād bala-bhadro’vatāt | kṛtāntād iti pāṭhe kṛtāntāt kālād rakṣatu | krodha-vaśāt sarpāṇāṁ gaṇāt | ahīndraḥ śeṣaḥ ||18||

**krama-sandarbhaḥ : **yajñaś ca lokād ity atra baladevasya śeṣād anyatra kṛtāntād ity adhika-śaktitvaṁ darśitam | janāntād iti pāṭhe janānām antān nāśād iti sa evārthaḥ ||18||

**viśvanāthaḥ : **lokāj janāpavādāt | janāntāt jana-hetuko’nta upaghātas tasmāt | kṛtāntād iti ca pāṭhaḥ | krodha-vaśāt sarpāṇāṁ gaṇāt | ahīndraḥ śeṣaḥ ||18||

—o)0(o—

**|| 6.8.19 ||**

**dvaipāyano bhagavān aprabodhād**

**buddhas tu pāṣaṇḍa-gaṇa-pramādāt |**

**kalkiḥ kaleḥ kāla-malāt prapātu**

**dharmāvanāyoru-kṛtāvatāraḥ ||**

**śrīdharaḥ : **kāla-mala-bhūtāt kaleḥ kalkiḥ | dharmāvanāya dharma-rakṣaṇāyorur mahān kṛto’vatāro yena ||19||

**krama-sandarbhaḥ : _na vyākhyātam._**

**viśvanāthaḥ : **kāla-mala-rūpāt kaleḥ | kalkiḥ kīdṛśaḥ ? dharmāvanety-ādi ||19||

—o)0(o—

**|| 6.8.20 ||**

**māṁ keśavo gadayā prātar avyād**

**govinda āsaṅgavam ātta-veṇuḥ |**

**nārāyaṇaḥ prāhṇa udātta-śaktir**

**madhyan-dine viṣṇur arīndra-pāṇiḥ ||**

**śrīdharaḥ : **dinasya ṣaṭsu bhāgeṣu krameṇa prātar-ādi-saṁjñeṣu rātreś ca pradoṣādi-saṁjñeṣu rakṣā-prārthanam, māṁ keśava iti tribhiḥ | āsaṅgavaṁ saṅgavam abhivyāpya ||20||

**caitanya-mata-mañjuṣā : **govinda āsaṅgavam ātta-veṇur ity-ādi | veṇu-vādana-śīlo dvibhujaḥ śrī-govindaḥ parātparo nitya-vigrahatvenāstu ity avagataṁ bhavatīti bhāvaḥ | iyam eva nārāyaṇa-varma-hayagrīva-mahā-vidyā ||20||

**krama-sandarbhaḥ : **athāprakaṭa-līlāyāṁ mantropāsanā-mayīm āha—māṁ keśava iti pādona-trayam | **ātta-veṇur** iti viśeṣeṇa **govindaḥ** śrī-vṛndāvana-deva eva | tat-sahapāṭhāt **keśavo**’pi śrī-mathurā-nātha eva | tau hi vṛndāvana-mathurā-prasiddha-mahā-yoga-pīṭhayos tat-tan-nāmnaiva sahitau prasiddhau | tau ca tatra tatra prāpañcika-loka-dṛṣṭyāṁ śrīmat-pratimākāreṇābhātaḥ, svajana-dṛṣṭyāṁ sākṣād-rūpeṇaiva ca | tatrottara-rūpaṁ brahma-saṁhitādau govinda-stavādau prasiddham | ata evātrāpi sākṣād-rūpa-vṛnda-prakaraṇa eva tau paṭhitau | tataś ca nārāyaṇa-varmākhya-mantropāsya-devatātvena, śrī-gopāla-tāpany-ādi-prasiddha-svatantra-mantrāntaropāsya-devatātvena ca mantropāsanā-mayyām idam udāhṛtam |[^11] [etāvat-paryantaṁ kṛṣṇa-sandarbhe 153]

anena mathurā-vṛndāvana-nāthayor nitya-prakāśatvaṁ darśitam | prātar-ādayaḥ kālā evaṁ yujyante | prāhṇas tāvat prathama-bhāgaḥ prātaḥ-saṅgavau tu tasyaivāṁśau madhyāhno madhya-bhāgaḥ | tṛtīya-bhāgas tv aparāhṇaḥ sāyam-sandhyābhyām avāntara-bheda-bheda-bhinnaḥ | rātrau ca pradoṣaḥ prathama-bhāgaḥ, madhya-bhāgo niśīthaḥ, ardha-rātras tu tatrāpi madhyama-ghaṭikā-dvayam | apara-rātras tu tṛtīyo bhāgaḥ | tasyaivāntimāṁśa-dvayaṁ pratyūṣa-prabhāta-sañjñam | yathā sandhyāś ca tad-avāntara-bhedā api pṛthag gaṇyanta iti | krama-gaṇanāyāṁ tu madhyāhnādy-atikramāpatteḥ | prāhṇa-kālas tu smṛtau na bhinnatvena gaṇyate | tathā hi—


    muhūrta-tritayaṁ prātas tāvān eva tu saṅgavaḥ | 


    madhyāhnas tri-muhūrto’tha aparāhṇo’pi tādṛśaḥ | 


    sāyāhnas tri-muhūrtaḥ syāt sarva-karmasu garhitaḥ || iti ||20||

**viśvanāthaḥ : **kāla-viśeṣeṣu tat-tad-adhiṣṭhātṛ-svarūpeṇa bhagavatā rakṣā-mantrān āha—mām iti tribhiḥ | keśavo madhurādhipatiḥ | prātar dinasya pañcama-ghaṭikā-paryantam | govindo vṛndāvanādhipatiḥ | āsaṅgavaṁ ṣaṣṭha-ghaṭikām ārabhya daśama-ghaṭikā-paryantam ekādaśa-ghaṭikām ārabhya pañca-pañcadaśa-ghaṭikā-paryantaṁ prāhnaḥ, tatra ṣoḍaśa-ghaṭikām ārabhya viṁśati-ghaṭikā-paryantaṁ madhyandinaṁ, tatra arīndra-pāṇiḥ cakra-hastaḥ ||20||

—o)0(o—

**|| 6.8.21 ||**

**devo’parāhṇe madhuhogradhanvā**

**sāyaṁ tri-dhāmāvatu mādhavo mām |**

**doṣe hṛṣīkeśa utārdha-rātre**

**niśītha eko’vatu padmanābhaḥ ||**

**śrīdharaḥ : **tri-dhāmā brahmādi-tri-mūrtiḥ śrī-mādhavaḥ | doṣe pradoṣe ārdha-rātre ardha-rātri-paryante kāle niśīthe caika padmanābho’vatu ||21||

**krama-sandarbhaḥ : _na vyākhyātam._**

**viśvanāthaḥ : **ekaviṁśa-ghaṭikām ārabhya pañca-viṁśati-ghaṭikā-paryantam aparāhnaḥ, tatra ṣaḍ-viṁśati-ghaṭikām ārabhya triṁśada-ghaṭikā-paryantaṁ sāyaṁ, tatra | trayaḥ sac-cid-ānandā dhāmāni yasya saḥ | ṣoḍhā vibhakta-divasa-rakṣām uktvā pañcadhā vibhakta-rātri-rakṣām āha—doṣe rātreś caturtha-ghaṭikā-paryantaṁ pradoṣas tatra | pañcama-ghaṭikām ārabhya caturdaśa-ghaṭikā-paryantam ardha-rātram anta-bhāgasyārdha-rātratvāt tatra | pañcadaśa-ṣoḍaśa-ghaṭike niśīthaḥ tatra ||21||

—o)0(o—

**|| 6.8.22 ||**

**śrīvatsa-dhāmāpara-rātra īśaḥ**

**pratyūṣa īśo’si-dharo janārdanaḥ |**

**dāmodaro’vyād anusandhyaṁ prabhāte**

**viśveśvaro bhagavān kāla-mūrtiḥ ||**

**śrīdharaḥ : **apara-rātre īśaḥ śrīvatsa-dhāmā avatu | pratyūṣa iśaḥ śrī-janārdanaḥ | śrī-dāmodaraḥ prabhāte śrī-viśveśvaro’nusandhyam ||22||

**krama-sandarbhaḥ : _na vyākhyātam._**

**viśvanāthaḥ : **śrīvatso dhāmani śarīre yasya, niśīthād ūrdhvam aruṇodayāt prāk apara-rātraḥ | pratyūṣe rātri-śeṣa-ghaṭikā-catuṣṭaye | anusandhyaṁ dina-rātri-sandhyayoḥ ||22||

—o)0(o—

**|| 6.8.23 ||**

**cakraṁ yugāntānala-tigma-nemi**

**bhramat samantād bhagavat-prayuktam |**

**dandagdhi dandagdhy ari-sainyam āśu**

**kakṣaṁ yathā vāta-sakho hutāśaḥ ||**

**śrīdharaḥ : **yugāntānala-vat tigmā tīkṣṇā nemir yasya tac cakraṁ bhagavatā prayuktaṁ sat ari-sainyaṁ dandagdhi dandagdhi atiśayena dahati | tasyāyaṁ svabhāva eva, na tu tasmāt prārthanīyam ity arthaḥ | yad vā, dandagdhīti loṇ-madhyama-puruṣaḥ | atra tvam evaṁ-bhūtaṁ cakram iti svarūpam uktvā saṁbodhya prārthyate’tiśayena daheti | kakṣaṁ śuṣka-tṛṇam ||23||

**krama-sandarbhaḥ : _na vyākhyātam._**

**viśvanāthaḥ : **bhagavad-astraiś ca rakṣā-mantrān āha—cakram iti caturbhiḥ | yugāntānalavat tigmā tīkṣṇā nemir yasya tat | he samantāt bhramat bhramaṇa-śīla tvaṁcakraṁ bhagavat-prayuktaṁ sat ari-sainyaṁ dandagdhi atiśayena daha | kakṣaṁ śuṣka-tṛṇam ||23||

—o)0(o—

**|| 6.8.24 ||**

**gade’śani-sparśana-visphuliṅge**

**niṣpiṇḍhi niṣpiṇḍhy ajita-priyāsi |**

**kuṣmāṇḍa-vaināyaka-yakṣa-rakṣo-**

**bhūta-grahāṁś cūrṇaya cūrṇayārīn ||**

**śrīdharaḥ : **aśani-vat sparśo yeṣāṁ te visphuliṅgā yasyās tasyāḥ saṁbodhanaṁ he gade, tvam ajitasya priyāsi | aham acyutasya dāsaḥ | ataḥ kūśmāṇḍādīn niṣpiṇḍhi niṣpiṇḍhi sañcūrṇaya sañcūrṇaya | arīṁś ca cūrṇaya cūrṇaya | sarvatra vīpsāti-śīghratvāya ||24||

**krama-sandarbhaḥ : _na vyākhyātam._**

**viśvanāthaḥ : **aśani-vat sparśanaṁ yeṣāṁ te visphuliṅgā yataḥ | he gade ! niṣpiṇḍhi cūrṇaya cūrṇaya ||24||

—o)0(o—

**|| 6.8.25 ||**

**tvaṁ yātudhāna-pramatha-preta-mātṛ-**

**piśāca-vipragraha-ghora-dṛṣṭīn |**

**darendra vidrāvaya kṛṣṇa-pūrito**

**bhīma-svano’rer hṛdayāni kampayan ||**

**śrīdharaḥ : **he darendra pāñcajanya ! tvaṁ yātudhānādīn vidrāvaya | vipra-grahā brahma-rākṣasāḥ, ye’nye ca ghora-dṛṣṭayas tān ||25||

**krama-sandarbhaḥ : _na vyākhyātam._**

**viśvanāthaḥ : **darendra he pāñcajanya ! ||25||

—o)0(o—

**|| 6.8.26 ||**

**tvaṁ tigma-dhārāsi-varāri-sainyam**

**īśa-prayukto mama chindhi chindhi |**

**cakṣūṁṣi carman chata-candra chādaya**

**dviṣām aghonāṁ hara pāpa-cakṣuṣām ||**

**śrīdharaḥ : **tigmā dhārā yasya he tigma-dhāra ! asi-vara khaḍga-śreṣṭha ! tvaṁ mamāri-sainyaṁ chindhi chindhi | śata-candrākārāṇi maṇḍalāni yasmin he śata-candra-carman, aghonām aghavatāṁ dviṣāṁ cakṣūṁṣi chādaya, pāpa-cakṣuṣāṁ cogra-dṛṣṭīnāṁ cakṣūṁṣi hara ||26||

**krama-sandarbhaḥ : _na vyākhyātam._**

**viśvanāthaḥ : **he tigma-dhāra ! he asi-vara ! he khaḍga-śreṣṭha ! he śata-candra ! śata-candrākāra-yukta cakṣūṁṣi hara ācchādaya ca ||26||

—o)0(o—

**|| 6.8.27 ||**

**yan no bhayaṁ grahebhyo’bhūt ketubhyo nṛbhya eva ca |**

**sarīsṛpebhyo daṁṣṭribhyo bhūtebhyo’ṁhobhya eva ca ||**

**śrīdharaḥ : **yat yebhyo bhayam | aṁhobhyaḥ pāpebhyam ||27||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.8.28 ||**

**sarvāṇy etāni bhagavan- nāma-rūpānukīrtanāt |**

**prayāntu saṅkṣayaṁ sadyo ye naḥ śreyaḥ-pratīpakāḥ ||**

**śrīdharaḥ : **śreyaḥ-pratīpakā iṣṭa-vyāghātakāḥ ||28||

**krama-sandarbhaḥ : _na vyākhyātam._**

**viśvanāthaḥ : **śreyasaḥ pratīpakāḥ pratikulāḥ ||28||

—o)0(o—

**|| 6.8.29 ||**

**garuḍo bhagavān stotra- stobhaś chandomayaḥ prabhuḥ |**

**rakṣatv aśeṣa-kṛcchrebhyo viṣvaksenaḥ sva-nāmabhiḥ ||**

**śrīdharaḥ : **stotrāṇi bṛhad-rathāntarādi-sāmāni taiḥ stobhyate saṁstūyata iti stotra-stobhaḥ | chando-mayo veda-mūrtiḥ suparṇo’si garutmān ity-ādi śruteḥ | aikapadya-pāṭhe stobhā gīti-pūrakākṣarāṇi | stotra-stometi pāṭhe sāmādhāra-bhūta-ṛk-samudāyaḥ stomaḥ ||29||

**krama-sandarbhaḥ : _na vyākhyātam._**

**viśvanāthaḥ : **stotrāṇi bṛhad-rathāntarādi-sāmāni taiḥ stobhyate saṁstūyata iti stotra-stobhaḥ | aikapadya-pāṭhe stobhā gīti-pūrakākṣarāṇi | stotra-stometi pāṭhe sāmādhāra-bhūta ṛk-samudāya-stomaḥ ||29||

—o)0(o—

**|| 6.8.30 ||**

**sarvāpadbhyo harer nāma- rūpa-yānāyudhāni naḥ |**

**buddhīndriya-manaḥ-prāṇān pāntu pārṣada-bhūṣaṇāḥ ||**

**śrīdharaḥ : **nāmāni ca rūpāṇi ca yānāni ca vāhanāni āyudhāni ca no buddhy-ādīn pāntu | pārṣada-bhūṣaṇāḥ pārṣada-mukhyāś ca pāntu ||30||

**krama-sandarbhaḥ : _na vyākhyātam._**

**viśvanāthaḥ : **pārṣada-bhūṣaṇāḥ pārṣada-mukhyāḥ ||30||

—o)0(o—

**|| 6.8.31 ||**

**yathā hi bhagavān eva vastutaḥ sad asac ca yat |**

**satyenānena naḥ sarve yāntu nāśam upadravāḥ ||**

**madhvaḥ : **yathā hi bhagavān eva sad-asan-niyāmakatayā sad-asad-rūpe ucyate |


    satyenānena māṁ devaḥ pātu viṣṇuś caturbhujaḥ ||31||

**śrīdharaḥ : **sac ca asac ca mūrtāmūrtaṁ yat tat sarvaṁ jagat ||31||

**krama-sandarbhaḥ : **yathā yena prakāreṇa ||31||

**viśvanāthaḥ : **yat sad-asad-rūpaṁ jagat tad vastuto bhagavān eva tasyaiva bahiraṅga-māyā-śakti-kāryatvāt | satyena śapathenānena iti yady evaṁ-bhūto bhagavān satyaḥ syāt tadāsmākam upadravo naśyantu | yadi vedāḥ pamāṇam itivat ||31||

—o)0(o—

**|| 6.8.32-33 ||**

**yathaikātmyānubhāvānāṁ vikalpa-rahitaḥ svayam |**

**bhūṣaṇāyudha-liṅgākhyā dhatte śaktīḥ sva-māyayā ||**

**tenaiva satya-mānena sarva-jño bhagavān hariḥ |**

**pātu sarvaiḥ svarūpair naḥ sadā sarvatra sarva-gaḥ ||**

**madhvaḥ : **ekaeva paro viṣṇur bhūṣāheti dhvajeṣv ajaḥ |


    tat-tac-chakti-pradatvena svayam eva vyavasthitaḥ ||


    satyenānena māṁ devaḥ pātu sarveśvaro hariḥ ||iti ca ||32||

**śrīdharaḥ : **aikātmyasyānubhāvo’nudhyānaṁ yeṣāṁ teṣām | vikalpo bhedas tad-rahito’pi ||32||

**krama-sandarbhaḥ : **yatheti yugmakam | **aikātmyānubhāvānāṁ** kevala-parama-svarūpa-dṛṣṭi-parāṇāṁ **vikalpa-rahitaḥ** paramānandaika-rasa-parama-svarūpatayā sphurann api yathā yena prakāreṇa sveṣu **sva**-svāmitayā bhajatsu, **māyā **kṛpā, tayā hetunā **svayaṁ **vicitra-śakti-mayena sva-svarūpeṇaiva kāraṇa-bhūtena **bhūṣaṇādy**-ākhyāḥ **śaktīḥ** śakti-mayāvirbhāvān **dhatte** gocarati | **tenaiva** vidvad-anubhava-lakṣaṇena **satya-pramāṇena,** tad yadi satyaṁ syāt, tadety arthaḥ | tair eva bhūṣaṇādi-lakṣaṇaiḥ **sarvaiḥ svarūpair** vicitra-svarūpāvirbhāvair **naḥ pātu** |

ata eva viṣṇu-dharme bali-kṛta-cakra-stutau—yasya rūpam anirdeśyam api yogibhir uttamaiḥ ity-ādy-anantaraṁ ca—


    bhramatas tasya cakrasya nābhi-madhye mahīpate | 


    trailokyam akhilaṁ daityo dṛṣṭavān bhūr-bhuvādikam || iti |

tad evam eva navame śrīmad-ambarīṣeṇāpi cakram idaṁ stutam asti | liṅgāni garuḍākāra-dhvajādīni anena yat kvacid ākasmikatvam iva śrūyate, tad api śrī-bhagavad-āvirbhāvavaj jñeyam | atra tṛtīye—caityasya tattvam amalaṁ maṇim asya kaṇṭhe [bhā.pu. 3.28.28] ity api sahāyam | ato dvadaśe’pi—svātma-jyotir vibharty ajaḥ [bhā.pu. 12.11.10] ity-ādikaṁ virāḍ gatatvenopāsanārtham abheda-dṛṣṭyā darśitam eva yathā-sambhavaṁ sākṣāc chrī-vigrahatvenāpy anusandheyam | tathā hi śrī-viṣṇu-purāṇe—


    ātmānam asya jagato nirlepam aguṇāmalam |


    bibharti kaustubha-maṇi-svarūpaṁ bhagavān harir || [vi.pu. 1.22.68] iti ||32|| [bhagavat-sandarbhaḥ 48]

**viśvanāthaḥ : **aikātmyaṁ cinmayatvād eka-svarūpatvam anubhāvo lakṣaṇaṁ yāsāṁ, tāsāṁ bhūṣaṇādīnāṁ śaktīnāṁ vikalpa-rahitaḥ | svasya tāsāṁ ca cid-rūpatvaṁ, tābhyo bheda-rahito’pi bhūṣaṇādy-ākhyās tāḥ śaktīr yathā dhatte, tathā tenaiva satya-mānena naḥ pātv ity anvayaḥ | tatra bhūṣaṇāni kaustubhādīny āyudhāni cakrādīni liṅgāni caturbhujatvādīni ākhyā nāmāni, yāsāṁ tāḥ śaktīḥ svarūpa-śakti-vṛttīr dhatte | sva-māyayā svarūpa-śaktyā svarūpa-bhūtayā nitya-śaktyā māyākhyayā yutaḥ | ato māyā-mayaṁ viṣṇuṁ pravadanti manīṣiṇaḥ iti mādhva-bhāṣya-pramāṇita-śruteḥ | tenaiva satya-mānena satya-rūpa-pramāṇena bhūṣaṇāyudhādīni caturbhujatvādīni ca svarūpa-śakti-mayatvāt | svenābhinnāny eva bhagavān dhatte iti yadi satyaṁ syāt, tadā sarvair harir vidadhyād ity-ādi mantrokteḥ svarūpaiḥ sarvatra deśe kāle ca sarvagaḥ san pātu | sarvajña ity asman-mano-gatam āstikyaṁ bhagavān eva jānātīti śapatho jñāpitaḥ ||32-33||

—o)0(o—

**|| 6.8.34 ||**

**vidikṣu dikṣūrdhvam adhaḥ samantād**

**antar bahir bhagavān nārasiṁhaḥ |**

**prahāpayal loka-bhayaṁ svanena**

**sva-tejasā grasta-samasta-tejāḥ ||**

**śrīdharaḥ : **punar api śrī-nṛsiṁha eva prārthyate—vidikṣv iti | pātv ity anuṣaṅgaḥ | yad vā, nārasiṁhaḥ prahrādaḥ | svanena śrī-nṛsiṁha-nāma-garjanena | sva-tejasā sva-prabhāveṇa | grastāni samastāni dig-gaja-viṣa-śastra-jala-vāyv-agny-ādīnāṁ tejāṁsi prabhāvā yena saḥ ||34||

**krama-sandarbhaḥ : _na vyākhyātam._**

**viśvanāthaḥ : **evaṁ nānā-svarūpaiḥ sva-rakṣāṁ samāpyāpi punar api sarveṣāṁ pratikūlānāṁ bhīṣaṇenaikenaiva nṛsiṁha-svarūpeṇa sva-rakṣā-mantram ekam āha—vidikṣv iti pātv ity anuṣaṅgaḥ | yad vā, nārasiṁhaḥ narasiṁha-bhaktaḥ prahlādaḥ svanena śrī-nṛsiṁha-nāma-garjanena sva-tejasā granthāni samastānāṁ dig-gaja-viṣa-śastra-jala-vāyv-agny-ādīnāṁ tejāṁsi prabhāvā yena saḥ ||34|| 

—o)0(o—

**|| 6.8.35 ||**

**maghavann idam ākhyātaṁ varma nārāyaṇātmakam |**

**vijeṣyase’ñjasā yena daṁśito’sura-yūthapān ||**

**śrīdharaḥ, viśvanāthaḥ : **daṁśitaḥ kavacitaḥ ||35||

**krama-sandarbhaḥ : _na vyākhyātam._**

—o)0(o—

**|| 6.8.36 ||**

**etad dhārayamāṇas tu yaṁ yaṁ paśyati cakṣuṣā |**

**padā vā saṁspṛśet sadyaḥ sādhvasāt sa vimucyate ||**

**śrīdharaḥ : **so’pi sādhvasād bhayād vimucyate ||36||

**krama-sandarbhaḥ : _na vyākhyātam._**

**viśvanāthaḥ : **so’pi sādhvasād vimucyate, kim uta etad dhārayamāṇaḥ ||36||

—o)0(o—

**|| 6.8.37 ||**

**na kutaścid bhayaṁ tasya vidyāṁ dhārayato bhavet |**

**rāja-dasyu-grahādibhyo vyādhy-ādibhyaś ca karhicit ||**

**śrīdharaḥ : **tasya tu bhayaṁ na bhaved eva ||37||

**krama-sandarbhaḥ : **tarhi kathaṁ vidyādhāriṇaḥ phalaṁ nāstīty āśaṅkyāha—kutaścid iti ||37||

**viśvanāthaḥ : _na vyākhyātam._**

—o)0(o—

**|| 6.8.38 ||**

**imāṁ vidyāṁ purā kaścit kauśiko dhārayan dvijaḥ |**

**yoga-dhāraṇayā svāṅgaṁ jahau sa maru-dhanvani ||**

**śrīdharaḥ : **etad vidyā-prabhāvam itihāsenāha—imām iti sārdhais tribhiḥ | maru-dhanvani nirudake deśe | anena vidyāyāḥ kṣetra-tīrthān apekṣatvaṁ darśitam ||38||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.8.39 ||**

**tasyopari vimānena gandharva-patir ekadā |**

**yayau citrarathaḥ strībhir vṛto yatra dvija-kṣayaḥ ||**

**śrīdharaḥ : **yatra dvijasya kṣayo deha-tyāgas tasyopari ||39||

**krama-sandarbhaḥ : _na vyākhyātam._**

**viśvanāthaḥ : **dvijasya kṣayo deha-tyāgaḥ ||39||

—o)0(o—

**|| 6.8.40 ||**

**gaganān nyapatat sadyaḥ savimāno hy avāk-śirāḥ |**

**sa vālikhilya-vacanād asthīny ādāya vismitaḥ |**

**prāsya prācī-sarasvatyāṁ snātvā dhāma svam anvagāt ||**

**śrīdharaḥ : **sadyas tat-kṣaṇād eva gaganān nyapatat | pāṭhāntare aṅga-nābhiḥ saha | vālakhilyopadeśāt tasyāsthīni prāsya prakṣipya vismitaḥ san svaṁ dhāma gandharva-lokaṁ jagāma ||40||

**krama-sandarbhaḥ : _na vyākhyātam._**

**viśvanāthaḥ : **prācī-sarasvatyām iti puṁvad-bhāvābhāva ārṣaḥ | svaṁ dhāma sa-vimāno’nyathā-gantuṁ naivāpārayiṣyad iti bhāvaḥ ||40||

—o)0(o—

**|| 6.8.41 ||**

**śrī-śuka uvāca—**

**ya idaṁ śṛṇuyāt kāle yo dhārayati cādṛtaḥ |**

**taṁ namasyanti bhūtāni mucyate sarvato bhayāt ||**

_na katamenāpi vyākhyātam._

—o)0(o—

**|| 6.8.42 ||**

**etāṁ vidyām adhigato viśvarūpāc chatakratuḥ |**

**trailokya-lakṣmīṁ bubhuje vinirjitya mṛdhe’surān ||**

**śrīdharaḥ : **adhigataḥ prāptaḥ san ||42||

**krama-sandarbhaḥ, viśvanāthaḥ : _na vyākhyātam._**

iti sārārtha-darśinyāṁ harṣiṇyāṁ bhakta-cetasām |

ṣaṣṭhe’yam aṣṭamo’dhyāyaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ daśama-skandhe 


    nārāyaṇa-varmopadeśo nāma 


    aṣṭamo’dhyāyaḥ |

|| 6.8 ||



(6.9)

(6.9)


### atha navamo’dhyāyaḥ 


## _bhagavad-upadeśo nāma_

**|| 6.9.1 ||**

**śrī-śuka uvāca—**

**tasyāsan viśvarūpasya śirāṁsi trīṇi bhārata |**

**soma-pīthaṁ surā-pītham annādam iti śuśruma ||**

**śrīdharaḥ : **

navame viśvarūpe tu hate śakreṇa kopataḥ |

tvaṣṭrā cotpādite vṛtre bhītair devair hareḥ stutiḥ ||

**somasya** **pīthaṁ** pānaṁ, yasmin evaṁ **surā-pītham** | annam attīty **annādam** | atra, viśvarūpo vai tvāṣṭraḥ purohito devānām āsīt ity-ādi-śrutir anusandheyā ||1||

**krama-sandarbhaḥ : tasya** **śīrṣāṇy** acchinad iti bṛhaspaty-atikrameṇa deva-gaṇa-droheṇa sarva-śakti-hānāt ||1||

**viśvanāthaḥ : **

viśvarūpam ahan śakras tvaṣṭā vṛtram ajījanat |

devaiḥ stuto harir vajra-prāptiṁ navama ūcivān ||

**somasya pīthaṁ** pānaṁ yasmin tat | annam attīty **annādam** | atra, viśvarūpo vai tvāṣṭraḥ purohito devānām āsīt iti śrutir anusandheyā ||1||

 —o)0(o—

**|| 6.9.2 ||**

**sa vai barhiṣi devebhyo bhāgaṁ pratyakṣam uccakaiḥ |**

**adadad yasya pitaro devāḥ sapraśrayaṁ nṛpa ||**

**śrīdharaḥ : **tasyāsura-pakṣa-pātam āha—sa vā iti dvābhyām | **pratyakṣaṁ** prakaṭaṁ yathā bhavati, tathā sa-vinayaṁ **devebhyo** havir **bhāgam** indrāyedam agnaya idam ity **uccair** avadat | atra hetuḥ, yasya pitaro devāḥ saḥ ||2||

**krama-sandarbhaḥ : _na vyākhyātam._**

**viśvanāthaḥ : **tasyāsura-pakṣapātam āha—sa vā iti dvābhyām | **pratyakṣaṁ** prakaṭaṁ yathā bhavati, tathā sa-vinayaṁ **devebhyo** havir **bhāgam** indrāyedam agnaye idam iti **uccair** adadat | tatra hetuḥ—**yasya pitaro devāḥ** ||2||

 —o)0(o—

**|| 6.9.3 ||**

**sa eva hi dadau bhāgaṁ parokṣam asurān prati |**

**yajamāno’vahad bhāgaṁ mātṛ-sneha-vaśānugaḥ ||**

**śrīdharaḥ : **asurebhyas tu **parokṣaṁ** guptaṁ **bhāgaṁ dadau** | tad evāha—devān **yajamāno**’sāv **asurān prati** bhāgam avahat, kenāpy upāyena prāpayām āsa | yato mātṛ-sneha-vaśenāsurān anugacchati ||3||

**krama-sandarbhaḥ : _na vyākhyātam._**

**viśvanāthaḥ : parokṣaṁ** devānāṁ dṛṣṭiṁ vañcayitvā dvi-tra-vāraṁ nīcair ity arthaḥ | **dadau** dattvā ca **bhāgam** **avahat** **parokṣam** eva prāpayāmāsety arthaḥ | tatra hetuḥ—**mātr** iti yasyāsurā mātāmahā ity arthaḥ | bhīto’sura-balodbhavaṁ vibhāvety arthaḥ ||3||

 —o)0(o—

**|| 6.9.4 ||**

**tad deva-helanaṁ tasya dharmālīkaṁ sureśvaraḥ |**

**ālakṣya tarasā bhītas tac-chīrṣāṇy acchinad ruṣā ||**

_na katamenāpi vyākhyātam._

 —o)0(o—

**|| 6.9.5 ||**

**soma-pīthaṁ tu yat tasya śira āsīt kapiñjalaḥ |**

**kalaviṅkaḥ surā-pītham annādaṁ yat sa tittiriḥ ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : kapiñjalaś** ceti **tittiriḥ** ||5||

 —o)0(o—

**|| 6.9.6 ||**

**brahma-hatyām añjalinā jagrāha yad apīśvaraḥ |**

**saṁvatsarānte tad aghaṁ bhūtānāṁ sa viśuddhaye |**

**bhūmy-ambu-druma-yoṣidbhyaś caturdhā vyabhajad dhariḥ ||**

**śrīdharaḥ : **tāṁ vārayituṁ samarthas tathāpi jagrāha | saṁvatsaraṁ tathaiva sthitvā saṁvatsarānte bhūtākrośa-bhītaḥ san bhūtānāṁ madhye viśuddhaye lokāpavāda-parihārāya sa **harir** indro **bhūmy**-ādibhyas **tad aghaṁ** **vyabhajad**, vibhajya dadāv ity anvayaḥ ||6||

**krama-sandarbhaḥ : **brahma-hatyām ity ardhakam | **yad apīśvaras** tathāpy **añjalinā** sākṣāt svāparādha-svīkāre jagrāha, tādṛśa-pāpasya tādṛśenāpy apaharaṇīyatvāt | **bhūtānāṁ viśuddhaya **ity antas tu sūkṣma-rūpeṇa sthitam evety arthaḥ | yad etad vṛtra-hatyām api janayiṣyatīti bhāvaḥ ||6||

**viśvanāthaḥ : **ākasmikābhyāṁ krodha-bhayābhyāṁ taṁ hatvaivāho hanta mahā-pāpaṁ buddhi-pūrvakam evākaravaṁ mahā-nīco na jāne kutra vā narake patiṣyāmi tad etat samucitaṁ phalaṁ śīghram eva labheyety anutāpa-puñje nimamajjety āha—brahmeti | sva-tejasā māṁ jvālayeti bhāvaḥ | yad yasmāt adhi adhikṛta-bhakta īśvara-vibhūti-rūpas tasmāt katham evaṁ vikarmaṇā anutāpaṁ na kuryād iti bhāvaḥ | evam anutāpena kṣīṇa-pāpa-vegaḥ saṁvatsara-paryantaṁ tathaiva vigīta eva sthitvā tad-ante bhūtānāṁ sva-deha-stha-bhūtānāṁ pṛthivy-ap-tejo-vāyūnāṁ brahma-hatyayaivāpavitrīkṛtānāṁ viśuddhaye tad aghaṁ caturdhā vābhajat, ākāśasyāpavitryāsambhavāt caturṇām eva bhūtānāṁ śuddhaye caturdheti nyāyaḥ | tenāntaḥkaraṇa-gatam aghas tu sūkṣma-rūpeṇa tasthāv eva yad eva bījaṁ punar api vṛtra-vadhena brahma-hatyāṁ janayiṣyatīti bhāvaḥ ||6||

 —o)0(o—

**|| 6.9.7 ||**

**bhūmis turīyaṁ jagrāha khāta-pūra-vareṇa vai |**

**īriṇaṁ brahma-hatyāyā rūpaṁ bhūmau pradṛśyate ||**

**śrīdharaḥ : **turīyaṁ caturthaṁ bhāgam | khātasya gartasya pūraḥ pūraṇaṁ tena vareṇa | yadi khāta-pūraṇaṁ svata eva bhaviṣyati, tarhi grahīṣyāmīty evaṁ bhāṣā-bandhena jagrāhety arthaḥ | īraṇam ūṣaram | ata evoṣare’dhyayanādi niṣidhyate ||7||

**krama-sandarbhaḥ : **khāta-pūra-vareṇeti yadyapi tat pūrvam api vṛṣṭy-ādinā mṛttikādi-pātena pūraṇaṁ sambhavati, tathāpi vareṇānena svato vṛddhyāpeti jñeyam ||7||

**viśvanāthaḥ : **turīyaṁ caturthaṁ bhāgam | khātasya gartasya pūraḥ pūraṇaṁ tena vareṇa | yadi khāta-pūraṇaṁ svata eva bhaviṣyati, tarhi grahīṣyāmīty evaṁ bhāṣā-bandhena jagrāhety arthaḥ | īraṇam ūṣaram | ata evoṣare adhyayanādi niṣidhyate ||7||

 —o)0(o—

**|| 6.9.8 ||**

**turyaṁ cheda-viroheṇa vareṇa jagṛhur drumāḥ |**

**teṣāṁ niryāsa-rūpeṇa brahma-hatyā pradṛśyate ||**

**śrīdharaḥ : **chede sati punar virohaḥ praroho bhavatv iti vareṇa | niryāsa-rūpeṇa brahma-hatyāyā dṛṣṭatvān niryāso na bhakṣyaḥ ||8||

**krama-sandarbhaḥ : _na vyākhyātam._**

**viśvanāthaḥ : **chede sati punar virohaḥ praroho bhavatv iti vareṇa | niryāsety ata eva niryāso’bhakṣyaḥ ||8||

 —o)0(o—

**|| 6.9.9 ||**

**śaśvat-kāma-vareṇāṁhas turīyaṁ jagṛhuḥ striyaḥ |**

**rajo-rūpeṇa tāsv aṁho māsi māsi pradṛśyate ||**

**śrīdharaḥ : **śaśvat-kāma-vareṇa yāvat prasavaṁ garbhānupaghātenaiva saṁbhoga-vareṇa | raja iti | ata eva rajo-darśane tat-saṅgādi na kāryam ||9||

**krama-sandarbhaḥ : _na vyākhyātam._**

**viśvanāthaḥ : **śaśvat-kāmo bahu-sambhoge’py alaṁ-buddhy-abhāvaḥ | garbhavatyā api garbhānakāraka-sambhogaś ca sa eva varas tena raja ity ata eva rajasvalā avyavahāryā ||9||

 —o)0(o—

**|| 6.9.10 ||**

**dravya-bhūyo-vareṇāpas turīyaṁ jagṛhur malam |**

**tāsu budbuda-phenābhyāṁ dṛṣṭaṁ tad dharati kṣipan ||**

**śrīdharaḥ : **tad-vibhāga-phalam āha—dravyeti | tat pāpaṁ harati nirākaroti | kaḥ kṣipan ? budbudādi-jalād bahiḥ prakṣipann ity arthaḥ | yad vā, kṣipan jalaṁ pāpaṁ harati āharati gṛhṇātīty arthaḥ | ayaṁ ca tasmād āpo na paricakṣyā ity-ādi śruty-artha uktaḥ | pāṭhāntare hari-kilbiṣam indra-pāpam | indrāyendraṁ hantuṁ śatrave śatrūtpattaye ||10||

dravya-bhūyo-vareṇa yasmin dravye kṣīrādāvāpo miśrā bhaveyus tasya bhūyas tvam ādhikyaṁ syād iti vareṇa | yad vā, svasyaiva nirjharodgamādinā bhūyas tv avareṇa | drava-bhūya iti pāṭhe’py ayam evārthaḥ | yad vā, drava-bhūyas tvaṁ sāṁsiddhika-dravatvaṁ tena vareṇa | asya vibhāgasya viśvarūpo vai tvāṣṭraḥ ity asyāṁ śrutāv ukteḥ ||?||

**krama-sandarbhaḥ : **dravya-bhūya iti pāṭhāntare’pi dravya-śabdena drava evocyate | bhāve kṛt-prayogāt[^12] svārthe tad-dhitād vā | ṭīkāyāṁ “miśrāḥ” iti | itaḥ pūrvaṁ miśrā eva na bhaveyur iti gamyam | nirjharodgama iti | itaḥ-pūrvaṁ nirjharodgamādikam eva nāsīd iti gamyam | “drava-bhūyaḥ” iti pāṭhe sāṁsiddhika-dravatvam itītaḥ-pūrvaṁ kiñcid ghanam āsīd iti lakṣyate ||10||

**viśvanāthaḥ : **dravyānāṁ kṣīrādīnāṁ bhūyaḥ bhūyastvam asmat-samparkeṇa bahutaratvam evāsmākaṁ varas tena | drava-bhūya iti pāṭhe drava-bhūyastvaṁ sāṁsiddhika-dravatvaṁ tena tāsv apsu budbuda-pheṇābhyāṁ tat malaṁ dṛṣṭam | ata eva tad-budbudādikaṁ kṣipan dūrīkurvan eva harati apa āharati, na tu budbudhādi-yuktā ity arthaḥ | yadi ca tad-yuktā eva apaḥ kaścid āharati tadā pāpam evāhartīti bhāvaḥ ||10||

 —o)0(o—

**|| 6.9.11 ||**

**hata-putras tatas tvaṣṭā juhāvendrāya śatrave |**

**indra-śatro vivardhasva mā ciraṁ jahi vidviṣam ||**

**śrīdharaḥ : **tad āha—indra-śatro vivardhasveti | atra cendra-śatru-padasyādy-udāttatvāt bahuvrīhau prakṛtyā pūrva-padam iti smṛter bahuvrīhi-lakṣaṇāpattyā indra eva tasya śatrur abhūt | tad uktaṁ śrutyā, yad abravīt svāhendra-śatro vardhasveti tasmād asyendraḥ śatrur abhavat iti | tathā ca śikṣāyaṁ—


    mantro hīnaḥ svarato varṇato vā 


    mithyā-prayukto na tam artham āha | 


    sa vāg-vajro yajamānaṁ hinasti 


    yathendra-śatruḥ svarato’parādhāt || iti | 

anvāhārya-pacanād dakṣiṇāgneḥ ||11||

**krama-sandarbhaḥ : **indraśatro! vivardhasveti | śatrur hantā | tatra tatpuruṣe vṛtrasya hantṛtvam | bahuvrīhau satīndrasya hantṛtvam āyāti | tatra ca tatpuruṣatvaṁ samāsasya cety anena samāsānta-svarasyāntodātta-vidhinā vyajyate | bahuvrīhitvaṁ tu tad-bādhakena bahuvrīhau prakṛtyā pūrva-padam ity anena pūrva-pade svabhāva-siddhādy-udātta-sthāpakena vyajyate | indra-śabdo hy ādy-udāttaḥ, idi paramaiśvarya ity asyodātta-gaṇa-paṭhitatvāt | tad evaṁ daivādādy-udāttatva-pāṭhena vaiparītyaṁ jātam itīndra eva tasya śatrur abhūt ||11||

**viśvanāthaḥ : **saṁvatsarānte tad agham iti pūrvoktir āśvina-māsārambhe indor yadaiva brahma-hatyāto vimukto babhūva tadaiva tapo-vanād āgatya svīyam āvinamāsaṁ sampālayituṁ pravṛttaḥ tvaṣṭā sva-putra-vadhaṁ śrutvā krodha-śokābhyām indra-vadhopāyaṁ cakārety āha hata-putra iti | indrāya śatrave indra-rūpaṁ śatruṁ hantuṁ tatra mantram āha—indra-śatro vivardhasveti | indrasya śatruḥ san vivardhasveti samāsasya vivakṣitatve’pīndra eva śatrur yasyeti babhuvrīhy-artha eva daivād āpatitaḥ svara-vyatikramāt | tathā hīdi paramaiśvarya ity asyodātta-gaṇa-paṭhitatvāt | indra-śabdo hy ādy-udāttaḥ tatra samāsasya ceti sūtreṇa samāsa-mātra evāntodāttatva-vidhānāt tatpuruṣe śeṣam anudāttam ity anena | indra-śatro ity asyādy-udāttatvam | bahuvrīhau prakṛtyā pūrvapadam iti tad-bādhaka-sūtreṇa pūrva-padasya svabhāva-siddha-svara-sthāpanād bahuvrīhāv indraśatro ity asyādy-udāttatvam | tvaṣṭā tu daivād ādy-udātta-svaratayaiva pāṭhād indra eva tasya śatrur hantā abhūt | tad uktaṁ śrutyā—yad abravīt svāhendra-śatro vardhasveti tasmād asyendraḥ śatrur abhavat iti | tathā ca śikṣāyaṁ—


    mantra-hīnaḥ svarato varṇato vā 


    mitho prayukto na tam artham āha | 


    yathendra-śatruḥ svarato’parādhāt 


    sa vāg vajro yajamānaṁ hi hinasti || iti ||11||

—o)0(o—

**|| 6.9.12 ||**

**athānvāhārya-pacanād utthito ghora-darśanaḥ |**

**kṛtānta iva lokānāṁ yugānta-samaye yathā ||**

**śrīdharaḥ : **taṁ vīkṣya vitrastā lokā daśa diśo vidudruvur iti pañcamenānvayaḥ | kathaṁ-bhūtam ? viṣvak samantata iṣu-vikṣepa-mātraṁ pratidinaṁ vardhamānam |

**krama-sandarbhaḥ : _na vyākhyātam._**

**viśvanāthaḥ : **atha tad-anantaram eva svīya-pāṭha-vyatikrame’vagate sati anvāhārya-pacanāt svabhāva-prāptādy-udātta-vyañjita-bahuvrīhi-paṭhanānantaram āhāryatā-prāptādy-anudātta-vyañjita-tatpuruṣa-pāṭhād dhetoḥ sa ghora-darśana utthitaḥ | svābhāvika-pāṭhād indro’sya hantā bhaviṣyati paścād āhārya-pāṭhād indro’py anena hato bhaviṣyati savāhanasyāpi tasyānena nigiliṣyamāṇatvād iti bhāvaḥ | anvāhārya-śabdasya māsika-śrāddha-vācitvād vyākhyāntaraṁ na ghaṭate ||12||

 —o)0(o—

**|| 6.9.13 ||**

**viṣvag vivardhamānaṁ tam iṣu-mātraṁ dine dine |**

**dagdha-śaila-pratīkāśaṁ sandhyābhrānīka-varcasam ||**

**śrīdharaḥ : **dagdha-śaila-pratīkāśaṁ kṛṣṇa-varṇam | sandhyābhrānīka-vad-varco dīptir yasya tam | tapta-tāmra-vac-chikhāḥ | śmaśrūṇi ca yasya | madhyāhnārka-vad-ugre locane yasya ||13||

**krama-sandarbhaḥ : _na vyākhyātam._**

**viśvanāthaḥ : **taṁ vīkṣya vitrastā lokā daśa-diśo vidudruvur iti pañcamenānvayaḥ | kīdṛśam ? viṣvak samantrataḥ svasya ūrdhvādho daśa-dikṣu iṣu-vikṣepa-mātraṁ pratidinaṁ vardhamānam ||13||

 —o)0(o—

**|| 6.9.14 ||**

**tapta-tāmra-śikhā-śmaśruṁ madhyāhnārkogra-locanam |**

**dedīpyamāne tri-śikhe śūla āropya rodasī ||**

**śrīdharaḥ : **rodasī āropyevety arthaḥ ||14||

**krama-sandarbhaḥ : **tatra śūla āroṣyaiveti dyāvāpṛthivī-stha-lokais tasmin śūle sva-grathanāniṣpatti-mananāt ||14||

**viśvanāthaḥ : **āropya āropyevety arthaḥ ||14||

 —o)0(o—

**|| 6.9.15 ||**

**nṛtyantam unnad-antaṁ ca cālayantaṁ padā mahīm |**

**darī-gambhīra-vaktreṇa pibatā ca nabhastalam ||**

**śrīdharaḥ : **darī-vad-gambhīreṇa vaktreṇa muhur muhur jṛmbhamāṇam ity anvayaḥ | kathaṁ-bhūtena ? nabhas talaṁ pibatā, ṛkṣāṇi jihvayā lihatā, bhuvana-trayaṁ grasatā ||15||

**krama-sandarbhaḥ : _na vyākhyātam._**

**viśvanāthaḥ : **pibatā pibateva ||15||

 —o)0(o—

**|| 6.9.16 ||**

**lihatā jihvayarkṣāṇi grasatā bhuvana-trayam |**

**mahatā raudra-daṁṣṭreṇa jṛmbhamāṇaṁ muhur muhuḥ |**

**vitrastā dudruvur lokā vīkṣya sarve diśo daśa ||**

**śrīdharaḥ : **mahatā vistīrṇena | raudrā daṁṣṭrā yasmin ||16||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.9.17 ||**

**yenāvṛtā ime lokās tapasā tvāṣṭra-mūrtinā |**

**sa vai vṛtra iti proktaḥ pāpaḥ parama-dāruṇaḥ ||**

**śrīdharaḥ : **vṛtra-nāma nirvakti, yenāvṛtā iti | tvāṣṭro mūrtir yasya tamasas tena | tathā ca śrutiḥ, sa imāl lokān āvṛṇot tad vṛtrasya vṛtratvam iti ||17||

**krama-sandarbhaḥ : **yeneti taiḥ | tvāṣṭra-mūrtineti mūrttiḥ svarūpaṁ tvāṣṭra-sambandhenaiva tasya svarūpaṁ bhāsata ity arthaḥ ||17||

**viśvanāthaḥ : **tvāṣṭrī tvaṣṭ;r-sambandhinī mūrtir yasya tena vṛtreṇa ime lokā āvṛtā ity arthaḥ ||17||

 —o)0(o—

**|| 6.9.18 ||**

**taṁ nijaghnur abhidrutya sagaṇā vibudharṣabhāḥ |**

**svaiḥ svair divyāstra-śastraughaiḥ so’grasat tāni kṛtsnaśaḥ ||**

**śrīdharaḥ : **agrasad bhakṣitavān ||18||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.9.19 ||**

**tatas te vismitāḥ sarve viṣaṇṇā grasta-tejasaḥ |**

**pratyañcam ādi-puruṣam upatasthuḥ samāhitāḥ ||**

**śrīdharaḥ : **grastaṁ tejo yeṣām | pratyañcam antaryāmiṇam | tri-bhuvanasya tena vyāptatvāt kvāpi gamanāsambhavāt | tatraiva sthitvā tuṣṭuvur ity arthaḥ | 


    mahā-bhaye paritrāṇamanyato na bhaved iti | 


    harim eva prapadyante surāḥ śaraṇam āturāḥ ||19||

**krama-sandarbhaḥ : _na vyākhyātam._**

**viśvanāthaḥ : **pratyañcaṁ pratyag-bhūtam antaryāmiṇam ity arthaḥ ||19||

 —o)0(o—

**|| 6.9.20 ||**

**śrī-devā ūcuḥ—**

**vāyv-ambarāgny-ap-kṣitayas tri-lokā**

**brahmādayo ye vayam udvijantaḥ |**

**harāma yasmai balim antako’sau**

**bibheti yasmād araṇaṁ tato naḥ ||**

**madhvaḥ : **kālo’ntakaḥ pradhānaṁ ca mṛtyur avyaktam ity api |


    ucyate prakṛtiḥ sūkṣmā śrīr bhūr durgeti nāmabhiḥ ||


    saiva brahmādi-bhayadā viṣṇoś ca vaśa-vartinī |


    abhayāpi bibhetīva tad-vaśatvād udīryate || iti mātsye ||20||

**śrīdharaḥ : **vāyv-ādīni pañca-mahā-bhūtāni tair nirmitās trayo lokāḥ, teṣām adhipatayo brahmādayaś ca, tato’rvācīnā vayaṁ ca sarve yasmai antakāya kālāyodvijantaḥ santo baliṁ harāma | asāv api yasmād bibheti, tataḥ parameśvarād eva no’smākam araṇaṁ śaraṇaṁ rakṣaṇam astu ||20||

**krama-sandarbhaḥ : _na vyākhyātam._**

**viśvanāthaḥ : **asmād vṛtra-janitād bhayāt parameśvaraṁ vinā na ko’pi rakṣituṁ prabhaviṣyatīti matvā tam eva śaraṇam āśrayante vāyv iti | vāyv-ādy-upalakṣitāni trayoviṁśati tattvāni, tathā tair vāyv-ādibhir nirmitās trilokāḥ, tathā teṣām adhipatayo brahmādayaḥ, tato’rvācīnā vayaṁ ca ye, te sarve yasmān mṛtyor udvijanto bhītāḥ | asāv antako mṛtyur api yasmād bibheti, tatas tasmāt parameśvarād eva no’smākam araṇaṁ śaraṇaṁ rakṣaṇam astu ||20||

 —o)0(o—

**|| 6.9.21 ||**

**avismitaṁ taṁ paripūrṇa-kāmaṁ**

**svenaiva lābhena samaṁ praśāntam |**

**vinopasarpaty aparaṁ hi bāliśaḥ**

**śva-lāṅgulenātititarti sindhum ||**

**śrīdharaḥ : **tata evety avadhāraṇe hetum āhuḥ—**avismitaṁ** nirahaṅkāram, kutūhala-śūnyaṁ vā | kutaḥ ? **praśāntaṁ** rāgādi-śūnyam | tac ca kutaḥ ? **svenaiva lābhena paripūrṇa-kāmam** | tac ca kutaḥ ? **samam** upādhi-pariccheda-śūnyam | evaṁ-bhūtaṁ parameśvaraṁ **vinā aparaṁ **yaḥ śaraṇārtham upasarpati, sa **bāliśo**’jñaḥ | yato’sau **śuno lāṅgūlena** pucchena **samudram atititarti** atitartum icchatīty arthaḥ | yathā tena samudra-taraṇaṁ na bhavati, tathā nirīśvarāśrayaṇena vyasanārṇava-taraṇaṁ na bhavatīti bhāvaḥ ||21||

**krama-sandarbhaḥ : avismitaṁ** tato’nyasyāpūrvasya vastuno’sad-bhāvād vismaya-rahitam ataḥ svenaiva svīyenaiva karma-bhūtasya kriyā-bhūtena lābhena paripūrṇa-kāmaṁ nānyasyety arthaḥ | ataḥ sarvatra **samam** | ataḥ **praśāntaṁ** citta-doṣa-rahitam | tathoktaṁ—rajas-tamaḥ-prakṛtayaḥ sama-śīlā bhajanti vai [bhā.pu. 1.2.27]ity-ādi | ata uktaṁ śrī-satyavratena—


    na yat-prasādāyuta-bhāga-leśam 


    anye ca devā guravo janāḥ svayam | 


    kartuṁ sametāḥ prabhavanti puṁsas


    tam īśvaraṁ vai śaraṇaṁ prapadye || [bhā.pu. 8.24.49]

śrī-mahābhārate ca—


    yastu viṣṇuṁ parityajya mohādanyam upāsate | 


    sa hema-rāśim utsṛjya pāṁśu-rāśiṁ jighṛkṣati || iti |

tad idaṁ bhakti-sandarbhe viśeṣeṇa vivṛtam asti ||21|| [bhakti-sandarbha 106]

**viśvanāthaḥ : **tad anyas tu sudhiyā naivāśrayaṇīya ity āhuḥ—avismitam iti | **taṁ vinā** aparaṁ devatāntaraṁ karma-yogaṁ jñāna-yogam apara-yogaṁ vā śaraṇārthaṁ **bāliśo** mahā-mūrkha **evopasarpati**, na tu vijñaḥ | yathā śunaḥ pucchena sindhum atitartum icchati, sa śvā eva sindhuṁ tartuṁ na śaknoti, kim uta tat-puccha-grāhī ! pratyuta sva-puccha-grāhiṇaṁ sa śvā eva dṛṣṭvā prathamaṁ samudra-madhye kṣipati, paścāt svayam api nimajjatīti bhāvaḥ | bhagavad-āśrayī tu saṁsāra-sindhuṁ yat tarati tat kim api nādbhutam ity āhuḥ—avismitam iti | na vidyate vismitaṁ kim apy adbhutaṁ yatra, **taṁ vinā** durlaṅghyasyāpi saṁsāra-sindhos tāraṇe anyatrātivismayo’pi, tatra na ko’pi vismayaḥ | sadya eva tasya goṣpadīkaraṇa-sāmarthyād iti bhāvaḥ | svenaiva sva-svarūpeṇaiva yo lābhaḥ saundāryādi-mādhurya-saptakasya prāptis tena **samaṁ** saha **paripūrṇāḥ** kāmāḥ svīya-hlādinī-śakti-dattā bhogā yasya tam | **praśāntam**anugrahaṁ sevāparādhe jāte’pi bhakta-viśeṣlakṣaṇatvāt kṣantāram ||21||

 —o)0(o—

**|| 6.9.22 ||**

**yasyoru-śṛṅge jagatīṁ sva-nāvaṁ**

**manur yathābadhya tatāra durgam |**

**sa eva nas tvāṣṭra-bhayād durantāt**

**trātāśritān vāricaro’pi nūnam ||**

**śrīdharaḥ : **mahā-bhaye sa eva rakṣaka iti dṛṣṭam ity āhuḥ—yasyeti dvābhyām | yasya mahā-śṛṅge jagatīṁ pṛthvīm eva sva-nāvaṁ baddhvā manuḥ satyavrato yathāvad durgaṁ saṅkaṭaṁ tatāra, sa eva vāri-caro matsya-mūrtir no’smān apy āśritān sato nūnaṁ trātā rakṣiṣyati ||22||

**krama-sandarbhaḥ : _na vyākhyātam._**

**viśvanāthaḥ : **vayaṁ tv atinikṛṣṭāḥ sakāmā apy asmin mahā-bhaya eva śaraṇaṁ yānto’pi tena rakṣaṇīyā eva, yathā pūrve ity āhuḥ—yasyeti dvābhyām | yasya matsya-rūpasya jagatīṁ pṛthvīm yathā tatāreti, vayam api tathā taremeti bhāvaḥ | vāri-caro’pi vāriṇy eva carann api tatraiva sthitvā jagatī-sthān asmān īśvaratvād rakṣatu ||22||

 —o)0(o—

**|| 6.9.23 ||**

**purā svayambhūr api saṁyamāmbhasy**

**udīrṇa-vātormi-ravaiḥ karāle |**

**eko’ravindāt patitas tatāra**

**tasmād bhayād yena sa no’stu pāraḥ ||**

**madhvaḥ : **yatra vāyuda-padmādi-rūpeṇa prakṛtiḥ sthitā |


    ekas tatrāvibhed brahmā vicārya bhayam atyagāt ||


    antar-gato haris tasya dhyāto bhayam apānudat || iti ca |


    janiṣyatāṁ janānāṁ tu svabhāvānāṁ prasiddhaye 


    jñānādi-guṇa-pūrṇasya brāhmaṇo’pi kṣaṇārdhagāḥ ||


    ajñānaṁ tu catur vāraṁ dvi-vāraṁ bhayam eva ca |


    loko’pi tāvan nānyatra kadācid brāhmaṇo bhavet |


    tatrāpi bhagavat-prītyā unnatyaivāsya tad bhavet || iti brahma-tarke ||23||

**śrīdharaḥ : **saṁyamāmbhasi pralayodake | udīrṇair udgatair vātair ye ūrmayas teṣāṁ ravaiḥ karāle bhayaṅ-kare | aravindān nābhi-kamalāt patita-prāya eko’sahāya eva tasmād bhayād yena tatāra sa eva naḥ pāras tārako’stu ||23||

**krama-sandarbhaḥ : _na vyākhyātam._**

**viśvanāthaḥ : **saṁyamāmbhasi pralaya-jale | aravindān nābhi-kamalāt patitaḥ patita-prāyaḥ, yena hetunā saḥ ||23||

 —o)0(o—

**|| 6.9.24 ||**

**ya eka īśo nija-māyayā naḥ**

**sasarja yenānusṛjāma viśvam |**

**vayaṁ na yasyāpi puraḥ samīhataḥ**

**paśyāma liṅgaṁ pṛthag īśa-māninaḥ ||**

**madhvaḥ : **liṅgam eva paśyāmaḥ |


    kadācid abhimānas tu devānām api sann iva |


    prāyaḥ kāleṣu nāsty eva tāratamyena so’pi tu || iti ca ||24||

**śrīdharaḥ : **kiṁ ca, vayaṁ bhagavataiva sṛṣṭāḥ pālitāś ca bahuśo’tas tam eva śaraṇaṁ vrajāmety āhuḥ—ya eka iti tribhiḥ | yenānugṛhītāḥ santo viśvaṁ sṛjām | 

nanu yūyam eva sraṣṭāro nānyo yuṣmākam anugrāhako’sti, tasyādarśanāt ? tatrāhuḥ—asmattaḥ puraḥ pūrvam evāntaryāmitayā samīhamānasyāpi yasya liṅgaṁ rūpaṁ na paśyāmaḥ | tatra hetuḥ—pṛthak pṛthag īśā ity abhimāninaḥ ||24||

**krama-sandarbhaḥ : _na vyākhyātam._**

**viśvanāthaḥ : **sa khalu sarvatrātra ca vartamāno’py asmākaṁ bahirmukhendriyāṇām adṛśyo’pi kṛpayaiva dṛśyo bhūtvā rakṣatv ity āhuḥ—ya iti tribhiḥ | puro’smākam agra eva samīhamānasya rāma-kṛṣṇādi-rūpeṇa līlāṁ kurvato’pi tasya liṅgaṁ na paśyāmaḥ, tatra hetuḥ pṛthag iti ||24||

 —o)0(o—

**|| 6.9.25-26 ||**

**yo naḥ sapatnair bhṛśam ardyamānān**

**devarṣi-tiryaṅ-nṛṣu nitya eva |**

**kṛtāvatāras tanubhiḥ sva-māyayā**

**kṛtvātmasāt pāti yuge yuge ca ||**

**tam eva devaṁ vayam ātma-daivataṁ**

**paraṁ pradhānaṁ puruṣaṁ viśvam anyam |**

**vrajāma sarve śaraṇaṁ śaraṇyaṁ**

**svānāṁ sa no dhāsyati śaṁ mahātmā ||**

**śrīdharaḥ : **devādiṣūpendra-paraśurāma-matsya-rāmādi-tanubhiḥ kṛtāvatāraḥ sann ātma-sāt kṛtvā pāti ca ||25||

ātma-bhūtaṁ daivatam | kutaḥ | viśvaṁ viśvātmakam | tathāpi vikāraṁ vārayanti, anyam | viśvātmatve hetuḥ, paraṁ kāraṇam | nanu pradhānaṁ puruṣaś ca viśvasya kāraṇaṁ tatrāhuḥ, pradhānaṁ puruṣaṁ ca | tad ātmako’pi sa evety arthaḥ | sa eva naḥ śaṁ vidhāsyati ||26||

**caitanya-mata-mañjuṣā : **yo naḥ sapatnair ity-ādi | tanubhir nitya eva nityaḥ sann eva | nanu tanor nityatvam anupannam ? nety āha—sva-māyayā svabhāva-śaktyā | sva-māyā-śabdo’tra svabhāva-śakti-paraḥ, śakter acintyātarkyatvāt ||25||

**krama-sandarbhaḥ : _na vyākhyātam._**

**viśvanāthaḥ : **tanubhiḥ upendra-paraśurāmādi-svarūpaiḥ svasya māyayā kṛpayā cic-chaktyā bālo’smān ātmasāt kṛtvā pātīti | ata eva sāmprataṁ sva-rakṣaṇārthaṁ nivedane’pi na saṅkucāma iti bhāvaḥ | tam eveti viśvaṁ māyā-śaktyā viśvarūpam | svarūpa-śaktyā anyaṁ viśvasmād bhinnam ||25-26||

 —o)0(o—

**|| 6.9.27 ||**

**śrī-śuka uvāca—**

**iti teṣāṁ mahārāja surāṇām upatiṣṭhatām |**

**pratīcyāṁ diśy abhūd āviḥ śaṅkha-cakra-gadā-dharaḥ ||**

**śrīdharaḥ : **pratīcyāṁ diśi hṛdi prathamam āvir abhūt ||27||

**krama-sandarbhaḥ : _na vyākhyātam._**

**viśvanāthaḥ : **pratīcyāṁ diśi paścima-samudra-kūle deśāntarasyottamasya daityākrāntatvāt tatra devaiḥ sthātum aśakyatvāt tatraiva vivikte upaviśya stutatvāt ||27||

 —o)0(o—

**|| 6.9.28-29 ||**

**ātma-tulyaiḥ ṣoḍaśabhir vinā śrīvatsa-kaustubhau |**

**paryupāsitam unnidra- śarad-amburuhekṣaṇam ||**

**dṛṣṭvā tam avanau sarva īkṣaṇāhlāda-viklavāḥ |**

**daṇḍavat patitā rāja‘ chanair utthāya tuṣṭuvuḥ ||**

**madhvaḥ : **śrīvatsaḥ prakṛtir jñeyā brahmākhyaḥ kaustubhaḥ pumān |


    tad-atītaiḥ ṣoḍaśabhiḥ svarūpair apy upāsyate || iti ca |

śrīvatsa-kaustubhau vinā ātma-tulyaiḥ prakṛti-puruṣātītatvāt saptadaśa-rūpāṇi api tulyānīty arthaḥ | ātma-bhūtaiś ca tulyaiś ca ātma-tulyaiḥ |


    apuṁ-prakṛty-adhīnatvād vāsudevādikā hariḥ |


    tulyāś ca keśavādyaś ca na ca bhinnāḥ kathañcana || iti tantra-sāre |


    śrīvatsa-kaustubhābhyām tu vinā bhāvaṁ pradarśayet |


    puṁ-prakṛty-ātmakābhyām sa dhatte nityaṁ janārdanaḥ ||


    yad asyābhyām atītatvāt tad-vaśonānayor hariḥ |


    śrīvatsa-kaustubhābhyām tu vinābhāvaḥ sa eva tu || iti ca ||28-29||

**śrīdharaḥ : **punaś ca taṁ puro dṛṣṭvā īkṣaṇāhlādena vivaśa avanau daṇḍavat patitāḥ santaḥ, śanair utthāya tuṣṭuvur ity anvayaḥ | kathaṁ-bhūtam ? śrīvatsa-kaustubhau vinā sva-tulyaiḥ ṣoḍaśabhiḥ sunandādibhiḥ paritaḥ sevitam | unnidra-śarad-ambu-ruha-vad īkṣaṇe yasya tam ||29||

**krama-sandarbhaḥ : **ātmeti yugmakam | īkṣaṇāhlādeti vastu-svābhāvyāt svābhīṣṭa-siddhi-niścayāc ca ||29||

**viśvanāthaḥ : **śrīvatsa-kaustubhau vinā caturbhujatvādi sva-cihnavat tad-ātma-tulyaiḥ sunandādibhiḥ parita upāsitam ||28-29||

 —o)0(o—

**|| 6.9.30 ||**

**śrī-devā ūcuḥ—**

**namas te yajña-vīryāya vayase uta te namaḥ |**

**namas te hy asta-cakrāya namaḥ supuru-hūtaye ||**

**madhvaḥ : vayaḥ** sarvasya vayanād bhagavān puruṣottama iti ca | mā tantu-cchedi vayato dhiyaṁ me iti śrutiḥ ||30||

**śrīdharaḥ : yajño vīryaṁ** svargādi-phala-jananāya sāmarthyaṁ yasya, tasmai **namaḥ** | **vayase** **uta** tat-phala-paricchedaka-kālātmane’pi | tad-vighātakeṣu daityeṣv **astaṁ** prakṣiptaṁ **cakraṁ** yena, evaṁ-bhūtaiḥ prabhāvaiḥ **supuruhūtaye** śobhana-bahu-nāmne ||30||

**krama-sandarbhaḥ : _na vyākhyātam._**

**viśvanāthaḥ : **teṣām īśvaraṁ-manyatā-mātraṁ vyañjayanto yajñair asmad-ādy-upāsakānāṁ phala-prāpti-vighātayor bhavān eva hetur ity āhuḥ—nama iti | **yajñasya vīryaṁ** svargādi-phalotpādana-lakṣaṇaḥ prabhāvo yasmāt tasmai, phala-prāpakāya iti bhāvaḥ | **uta** punar **vayase** kālāya svargādi-phala-nāśakāya ca | tathā **astra-cakrāya** asureṣu cakraṁ kṣiptvā teṣāṁ nigrāhakāya, asmākaṁ pālakāya ca | evaṁ svargādi-prāpaka iti svargādi-nāśaka iti asura-saṁhāraka iti deva-pālaka ity-ādi nāmabhiḥ **supuruhūtir** yasya tasmai ||30||

 —o)0(o—

**|| 6.9.31 ||**

**yat te gatīnāṁ tisṛṇām īśituḥ paramaṁ padam |**

**nārvācīno visargasya dhātar veditum arhati ||**

**madhvaḥ : **deva-lokāt pitṛ-lokāt nirayāc cāpi yat param |

tisṛbhiḥ paramaṁ sthānaṁ vaiṣṇavaṁ viduṣāṁ gatiḥ || iti māhātmye ||31||

**śrīdharaḥ : **nanu mama guṇātītaṁ rūpaṁ vihāya guṇopādhikaṁ yajña-vīryatvādi kim iti varṇyate ? tatrāhuḥ—**yat** tava guṇa-trayasya **īśitur** niyantus tri-guṇātmikānāṁ **tisṛṇāṁ gatīnāṁ** **paramaṁ padaṁ** nirguṇa-svarūpaṁ, tad **visargasya ārvācīna** idānīṁ tano, he dhātaḥ, **vedituṁ nārhati** | ataḥ kevalaṁ tasmai te namo’stu ||31||

**krama-sandarbhaḥ : **nanu pratyakṣato’nubhūyamānam idaṁ mad-rūpaṁ vihāya guṇopādhikaṁ yajña-vīryatvādikaṁ kim iti varṇyate ? tatrāhuḥ—yat ta iti ||31||

**viśvanāthaḥ : **nanu naśvara-tuccha-svarga-pada-prāpty-artham eva studhve, na tv anaśvara-nitya-sukha-maya-vaikuṇṭhārtham atra ko hetuḥ ? tatrāhuḥ—**tisṛṇāṁ** deva-manuṣya-tiryag-**gatīnām īśituḥ** prāpakasya **tava** **yat paramaṁ padaṁ** vaikuṇṭha-dhāma, tat **visargasya arvācīno**’smādṛśo jano **veditum** anubhavituṁ **nārhati** | na hi ghāsa-buṣādikaṁ vinā paśur anyat kṣīrādikaṁ vāñchati, labhate vā kutaścid iti bhāvaḥ ||31||

 —o)0(o—

**|| 6.9.32 ||**

**oṁ namas te’stu bhagavan ! nārāyaṇa ! vāsudeva ! ādi-puruṣa ! mahā-puruṣa ! mahānubhāva ! parama-maṅgala ! parama-kalyāṇa ! parama-kāruṇika ! kevala ! jagad-ādhāra ! lokaika-nātha ! sarveśvara ! lakṣmī-nātha ! **

**paramahaṁsa-parivrājakaiḥ parameṇātma-yoga-samādhinā paribhāvita-parisphuṭa-pāramahaṁsya-dharmeṇodghāṭita-tamaḥ-kapāṭa-dvāre citte’pāvṛta ātma-loke svayam upalabdha-nija-sukhānubhavo bhavān.**

**śrīdharaḥ : **mitākṣarāṇi padyāni na mīyante harer guṇāḥ | iti madyair atuṣyantaḥ sadyo gadyena tuṣṭuvuḥ | bhakty-udrekeṇa bahudhā saṁbodhayanto durjñeyatvaṁ prapañcayanti—bhagavann ity-ādinā | paramaṁ maṅgalaṁ śuddho dharmo yasmin | ātma-yogenāṣṭāṅgena yaḥ samādhiś cittaikāgryaṁ tena paribhāvitaḥ suśīlitaḥ parisphuṭo yaḥ pāramahaṁsya-dharmo bhagavad-bhajanaṁ, tenodghāṭitaṁ tamo-rūpaṁ kapāṭaṁ yasmin, tasmin dvāra-bhūte citte apāvṛte prakaṭe ātma-loke pratyag-rūpe svayam evopalabdham abhivyaktaṁ yan nija-sukhaṁ, tad anubhava-rūpo bhavān ||33||

**krama-sandarbhaḥ : **tamaḥ prakṛtir ajñānaṁ vā | ātma-loke sva-svarūpe loke | eṣa ātma-loka eṣa brahma-loka [bṛ.ā.u. 4.3.32] iti | divye brahma-pure hy eṣa paramātmā pratiṣṭhitaḥ [mu.u. 2.2.7] ity-ādi-śrutau | yat tat sūkṣmaṁ paramaṁ veditavyaṁ nityaṁ padaṁ vaibhavam āmananti ||33|| [bhagavat-sandarbhaḥ 61]

**viśvanāthaḥ : **puruhūtaya ity uktam ato bahubhir nāmabhiḥ sambodhya stuvate nama iti | he bhagavan ! ṣaḍ-aiśvarya-paripūrṇa ! paripūrṇatvam evāhuḥ—he nārāyaṇa ! tvam eva svāṁśādhikya-krameṇa vyaṣṭi-samaṣṭi-prakṛty-antaryāmitvena kṣīroda-garbhoda-karaṇārṇava-śāyī bhavasīty arthaḥ | tato’pi pūrṇatvāt he vāsudeva ! vyūhānām ādi-bhūta ! tato’pi paripūrṇatvāt he ādi-puruṣa ! para-vyoma-nātha ! 

nanu katham evam avagamyate ? tatrāhuḥ—mahā-puruṣeṣu tat-tad-bhakteṣu mahānto’nubhāvā anurūpa-mahā-prabhāvā eva yasya saḥ | 

nanu mahā-pralaye mad-bhakta-mad-dhāma-mad-ākārāṇāṁ kā vārtā ? tatrāhuḥ—maṅgalāni prākṛtāni parama-maṅgalāni aprākṛta-maṅgala-vastūni tvad-bhakta-dhāmādīni, teṣāṁ parama-kalyāṇaṁ kuśalatvaṁ yataḥ | teṣāṁ kāla-niyamyatvābhāvād iti bhāvaḥ | 

kiṁ ca, apāraiśvarya-mādhurya-sindhos tava karuṇām eva bahir-darśino vayaṁ kāla-grasyamānā āśrayāma ity āhuḥ—he parama-kāruṇika ! antar-darśibhis tu bhavān upalabdha-nija-sukhānubhava eva bhavati | kadā ? ātma-yogair yama-niyamādibhir yaḥ samādhiś cittaikāgryaṁ tena pari sarvato-bhāvena bhāvitaḥ | kutaḥ ? parisphuṭaḥ pāramahaṁsya-dharmo bhakti-yogaḥ, tenodghāṭita-tamaḥ-kapāṭaṁ dvāraṁ yasya tathābhūte citte citta-mandire apāvṛtaḥ apagatāvaraṇaḥ ātma-loke vaikuṇṭha-dhāmani vartamānaḥ | cittasyetādṛśatve sati tan-madhye eva saha-vaikuṇṭha-loko bhavān sphuratīti bhāvaḥ ||33||

 —o)0(o—

**|| 6.9.33 ||**

**duravabodha iva tavāyaṁ vihāra-yogo yad aśaraṇo’śarīra idam anavekṣitāsmat-samavāya ātmanaivāvikriyamāṇena **

**sa-guṇam aguṇaḥ sṛjasi pāsi harasi.**

**śrīdharaḥ : **nanu kevalānubhava-rūpatve mama sṛṣṭy-ādi-kartṛtvaṁ katham ? tatrāhuḥ—**duravabodhaiva tavāyaṁ vihāra-yogo yad** yasmād **aśaraṇo** nirāśrayaḥ | **idaṁ** viśvam | **anavekṣito’smākaṁ samavāyo** melanaṁ sāhāyyaṁ yena saḥ ||33||

**laghu-bhāgavatāmṛtaḥ : **śrī-ṣaṣṭha-skandhe [6.9.33-36] ca mitho viruddhācintya-śaktitvaṁ, yathā gadyeṣu—duravabodha iti |


    vinā śarīra-ceṣṭatvaṁ vinā bhūmy-ādi-saṁśrayam |


    vinā sahāyāṁs te karmāvikriyasya sudurgamam ||102||


    ukto guṇa-visargeṇa devāsura-raṇādikaḥ |


    tasmin patita āsaktaḥ pāratantryas tu tad bhavet |


    yadāśriteṣu deveṣu pāravaśyaṁ kṛpā-kṛtam ||103||


    tena sva-kṛtam ātmīya-kṛtaṁ śubha-śubhetarat |


    sukha-duḥkhādi-rūpaṁ kiṁ phalaṁ svīkurute bhavān ||104||


    ātmārāmatayā kiṁ vā tatrodāstetarām iti |


    na vidmaḥ kintu naivedaṁ viruddham ubhayaṁ tvayi ||105||


    tatra hetur bhagavatīty-ādi proktaṁ pada-dvayam |


    tathaiveśvara ity-ādi-padānāṁ pañcakaṁ matam ||106||


    bhagavattvena sārvajñaṁ sad-guṇatvaṁ tathānyataḥ |


    brahmatvaṁ kevalatvena labhyate tatra ca sphuṭam ||107||


    yadyapi brahmatā-hetoḥ sarvatra syāt taṭasthatā |


    tathāpy ādi-guṇa-dvayyā bhaved bhaktānukūlatā ||108||


    nanv ekasya svarūpasya dvairūpyaṁ katham ekadā |


    tatrāha arvācīneti tādṛśānāṁ hi vādinām |


    vivādasyānavasare tasya tāvad agocare ||109||


    ato’cintyātma-śaktiṁ tāṁ madhyekṛtyātra durghaṭaḥ |


    ko nv arthaḥ syād viruddho’pi tathaivāsyā hy acintyatā |


    sā ca nānā-viruddhānāṁ kāryāṇām āśrayān matā ||110||


    śrutes tu śabda-mūlatvād iti ca brahma-sūtra-kṛt |


    acintyāḥ khalu ye bhāvā na tāṁs tarkeṇa yojayet |


    iti skānda-vacas tac ca maṇy-ādiṣv api dṛśyate ||111||


    tādṛśīṁ ca vinā śaktiṁ na sidhyet parameśatā |


    yataś cānavagāhyatvenāsya māhātmyam ucyate ||112||


    ajñānam indra-jālaṁ vā vīkṣyate yatra kutracit |


    ato na pāramaiśvaryaṁ tena tasya prasidhyati ||113||


    tac ca tasya na hīty āha sphuṭaṁ coparatety adaḥ |


    tathā bhagavatīty-ādi-padānāṁ ṣaṭ-tayasya ca |


    bhavet prayoga-tātparyam atra niṣphalam eva hi ||114||


    tasmān na śāstra-yuktibhyām ubhayaṁ tad virudhyate |


    tathāpy uccāvaca-dhiyām anevaṁ-tattva-vedinām |


    matānusārato bhāsi rajjūvat tvaṁ tathā tathā ||115||


    nanu bhoḥ kevalaṁ jñānaṁ brahma syād bhagavān punaḥ |


    nānā-dharmeti tatrāpi svarūpa-dvayam īkṣyate ||


    iti prāha svarūpeti tat-svarūpasya naiva hi |


    kadāpi dvaitam ekasya dharma-dvayam idaṁ dhruvam ||116||


    tato virodhas tac-chakti-vilāsānāṁ yad īkṣyate |


    tad evācintyam aiśvaryaṁ bhūṣaṇaṁ na tu dūṣaṇam ||117||

**paramātma-sandarbhaḥ(6.9.33-36)** : evam eva ṣaṣṭhe navamādhyāye—duravabodha iva tavāyam [bhā.pu. 6.9.34]ity-ādinā gadyena tasya sa-guṇa-kartṛtvaṁ virudhya, punar atha tatrabhavān [bhā.pu. 6.9.35]iti gadyenāntaryāmitayā guṇa-visarga-patitatvena jīvavad bhoktṛtva-yogaṁ sambhāvya, na hi virodha ubhayam [bhā.pu. 6.9.36]ity-ādi-gadyena tatra tatrāvitarkya-śaktitvam eva ca siddhānte yojitam | 

tatra svarūpa-śakter avitarkyatvaṁ bhagavati [bhā.pu. 6.9.36] ity-ādibhir viśeṣaṇair māyāyāś ca ātma-māyām [bhā.pu. 6.9.36] ityantenadarśitam | tatra svarūpa-dvayābhāvāt [bhā.pu. 6.9.35] ity asya tathāpy acintya-śaktyā tat-kartṛtvaṁ tad-antaḥ-pātitvaṁ ca vidyate ity arthaḥ | sama-viṣama-matīnām [bhā.pu. 6.9.37]iti tu gadyaṁ tathāpy uccāvaca-buddhīnāṁ tathā sphurasīti pratipatty-arthaṁ jñeyam | 

duravabodha iva [bhā.pu. 6.9.34] iti prāktana-gadye tv _aśarīra_ iti śarīra-ceṣṭāṁ vinā,_aśaraṇa_ iti bhūmy-ādy-āśrayaṁ vinā ity arthaḥ | _atha tatra_ ity-ādau svakṛte’pi tasyāpi hetu-kartṛtvād yojanīyam | tasmād atrāpi svarūpa-śakter eva prādhānyaṁ[^13] darśitam | 

ata eva ṛte’rthaṁ yat pratīyeta [bhā.pu. 2.9.34[^14]] ity-ādau māyāyā ābhāsa-sthānīyatvaṁ pradarśya tad-aspṛśyatvam eva bhagavato darśitam | tvam ādyaḥ puruṣaḥ sākṣād ity-ādau māyāṁ vyudasya cic-chaktyā [bhā.pu. 1.7.23[^15]] ity anena ca tathā jñāpitam | māyā paraity abhimukhe ca vilajjamānā [bhā.pu. 2.7.47[^16]] ity anena ca || (paramātma-sandarbha 90)

**krama-sandarbhaḥ : **tad evaṁ vaikuṇṭha-vihāro durdarśo’pi yukti-siddha eva guṇātītatvādinā tava yogyatvāt | prapañca-vihāras tu yukty-atītaḥ, saguṇatvādinā vaiparītyād ity āhuḥ—**duravabodha** iti | 

kulālādir hi sa-guṇaḥ kiñcit sthānaṁ samavāyāntaraṁ cāvalambya sva-śarīraṁ ca pravartya mṛd-ādi-vastv-antareṇa sa-guṇaṁ ghaṭādikaṁ karoti pāti harati | tvaṁ tv **aguṇaś** cāvikriya eva ca tat-tad-avalambanādikaṁ vinaivecchā-mātreṇa **ātmanaiva** ca **sa-guṇaṁ** prapañcam ity arthaḥ | **aśaraṇa** ity-ādikaṁ hi tad-abhiprāyeṇaivoktam | ivety acintya-śaktitvād eva tad api nātiyukty-agamyam iti bhāvaḥ ||33|| 

**viśvanāthaḥ : **kiṁ ca, svīya-vaikuṇṭha-loke sadā viharann ātmārāmo guṇātīto’pi prapañca-loke asmad-ādi-durjñeya-prakāraiḥ sṛṣṭy-ādibhir viharasīty āhuḥ—duravabodha iti |

**vihāra-yogaḥ** krīḍā-yuktatvaṁ **duravabodha** iveti tvad-bhakta-vijñaiḥ subodho’py anyair durbodha ity arthaḥ | kutaḥ ? yad **aśaraṇo** nirāśraya eva **aśarīraḥ** śārīra-ceṣṭā-rahita eveti | sṛṣṭi-kartā hi sākāra eva sahasra-śīrṣā ity-ādi śruteḥ | **na avekṣitam** asmākam indrādīnāṁ hastādy-adhiṣṭhātṝṇāṁ **samavāyaḥ** sāhāyyaṁ yena saḥ | **ātmanaiva** svenaiva ātmana upādānatve’py avikriyamāṇenaiva vivarta-vādāṅgīkāratve vikriyamāṇatvaṁ na citram | citraṁ khalu tad-anaṅgīkāra eva | ata eva vakṣyate gajendreṇa—


    namo namas te’khila-kāraṇāya


    niṣkāraṇāyādbhuta-kāraṇāya[bhā.pu. 8.3.15]

iti kāraṇasyādbhutatvam, upādānatve’pi nirvikāratvam eveti | **aguṇaḥ** san **saguṇaṁ** viśvaṁ **sṛjasi** | kulālādir hi kiñcit sthānam avalambya sva-śarīraṁ ca pravartya sa-sahāyo mṛd-ādi-vastv-antareṇa vikriyamāṇenaiva sa-guṇa eva sa-guṇaṁ ghaṭaṁ sṛjatīti dṛṣṭam | itīdam ekaṁ durjñeyatvaṁ sṛṣṭau ||33||

 —o)0(o—

**|| 6.9.34 ||**

**atha tatra bhavān kiṁ devadattavad iha guṇa-visarga-patitaḥ **

**pāratantryeṇa sva-kṛta-kuśalākuśalaṁ phalam upādadāti, **

**āho svid ātmārāma upaśama-śīlaḥ samañjasa-darśana udāsta **

**iti ha vāva na vidāmaḥ.**

**madhvaḥ : **atha tatra bhagavān kiṁ devadattavad ity ākṣepaḥ | acintya-śakter ananta-guṇasya kutaḥ pāratantryādikam ? ity abhiprāyaḥ ||34||

**śrīdharaḥ : **durjñeyāntaram āhuḥ—atha tatreti | yatheha **devadatto** gṛhādi nirmāya **tatrasva-kṛta**-śubhāśubhayoḥ **phalam **upādatte, evaṁ **bhavān** brahma-svarūpo jīva-rūpeṇa **guṇa-visarge patitaḥ sann upādadāti** | yad vā, **samañjasam** apracyutaṁ **darśanaṁ** cic-chaktir yasya sa bhavān **udāste** udāsīnaḥ sākṣitayā vartata iti ||34||

**krama-sandarbhaḥ : **kiṁ tv idaṁ tu nirṇetuṁ na śaknuma iti bahir-mukhān ākṣeptuṁ solluṇṭham āhuḥ—atheti | tatra sṛṣṭy-ādau karmaṇi **devadattavat** saṁsāri-jīva-viśeṣavad avidyayā **guṇa-visarga-patitaḥ** san **sva-kṛta-śubhāśubhayoḥ phalaṁ** deva-tiryag-ādy-avatāra-rūpam **upādatte** | **āho svid** athavā tadvad devadatta-rūpatve’pi vidyayā **ātmārāmaḥ** sann ity-ādi ||34||

**viśvanāthaḥ : **śiṣṭānāṁ pālanaṁ hi duṣṭānāṁ saṁhāraṁ vinā na bhavatīty antar-bhūta-saṁhārakasya pālanasyāpi durjñeyatvam āhuḥ—atheti | **devadattaḥ** prākṛta-jīvo yathā gṛhādikaṁ nirmāya tatra mitra-śatrūdāsīnādi-gahane saṁsāre praviśya **sva-kṛta**-dharmādharma-**phalaṁ** sukha-duḥkhaṁ bhuṅkte, tathaiva **tatra bhavān** ity ādare tvam api **guṇebhyaḥ** sattva-rajas-tamobhyo **vi**vidhaṁ **sargo** yeṣāṁ, teṣu guṇa-visargeṣu devāsura-rākṣasādiṣu paraspara-vighātiṣu madhye **patitaḥ** upendra-kṛṣṇa-rāmāvatāreṣu śiṣṭa-pālana-duṣṭa-nigrahayoḥ pravṛttaḥ, bhogaiśvarya-sukhaṁ saṅgrāmādi-śrama-duḥkhaṁ ca yat prāpnoṣi, tat kiṁ **pāratantryeṇa** karmādhīnatvena sva-kṛtayoḥ puṇya-pāpayoḥ **kuśalākuśalaṁ** sukha-duḥkham **upādadāti** svīkaroti, **āho svit** kiṁ vā **samañjasa-darśanaḥ** apracyuta-cic-chaktikaḥ | **udāste** sākṣitvān na sukhaṁ duḥkhaṁ svīkarotīti **na vidāmaḥ**, tattvaṁ na vidmaḥ ||34||

 —o)0(o—

**|| 6.9.35 ||**

**na hi virodha ubhayaṁ bhagavaty aparimita-guṇa-gaṇa **

**īśvare’navagāhya-māhātmye’rvācīna-vikalpa-vitarka-vicāra-pramāṇābhāsa-kutarka-śāstra-kalilāntaḥkaraṇāśraya-duravagraha-vādināṁ vivādānavasara uparata-samasta-māyā-maye kevala evātma-māyām antardhāya ko nv artho durghaṭa iva bhavati svarūpa-dvayābhāvāt.**

**madhvaḥ : uparata-samasta-māyā-maye** prākṛta-svabhāva-varjite | **kevalaṁ** sv**ātma-māyāṁ** nija-sāmarthyam | **svarūpa-dvayābhāvād** ity-ādi-samādhānam | svatantraḥ paratantro vājño’jño duḥkhī sukhī nu kim ? ity-ādi saṁśayaḥ kasyājñānināṁ puruṣe |


    tasyānanta-guṇatvāt pūrṇa-śaktitvāc ca hareḥ |


    svātantryādikam evāsya vido jānanti niścayāt |


    ghaṭakatvād durghaṭasya durjeyatvāc ca sarvaśaḥ |


    tac-chakter avido jīvaṁ paratantraṁ vadanty amum |


    evaṁ durghaṭayā śaktyājño’jñānāṁ parameśvaraḥ ||35||

**śrīdharaḥ : **tad evaṁ virodhena durjñeyatvam uktvā tat-parikāreṇa jñāna-prakāram āhuḥ—na hīti | virudhyata iti **virodhaḥ** | **ubhayaṁ** na viruddham ity arthaḥ | na hy anya-dṛṣṭāntena tvayi vikalpo yujyate’tarkyaiśvaryatvād ity āhuḥ—**bhagavatīti** | **aparimitā guṇa-gaṇa** yasya tasminn **īśvare** svatantre’**navagāhyam** atarkyaṁ **māhātmyaṁ** yasya tasmin | **vikalpa** evam evaṁ vetti, **vitarkaḥ** kim atra yuktam iti, **vicāra** ittham eveti | tatra **pramāṇābhāsās** tad-anugrāhakāḥ | **kutarkāś cārvācīnā** vastu-svarūpāsaṁsparśino ye vikalpādayaḥ, te yeṣu **śāstreṣu**, taiḥ **kalilaṁ** vyākulam **antaḥ-karaṇam āśrayo** yasya **duravagrahasya**, tena **vādināṁ** vivādasyānavasare ’gocare | 

nanu śraddhā-mātram etat, yuktir ucyatām | tatrāhuḥ—**uparato** māyāṁ yaḥ saṁsāro yasmin, tasmin **kevale**’py **ātma-māyāṁ** madhye nidhāya, **ko nv arthaḥ** kartṛtvādir na saṁbhavati | yadi vastutaḥ kartṛtvādi bhavet, tarhi virodhaḥ syāt, na tu tad astīty āhuḥ—**svarūpa-dvayābhāvād** iti ||35||

**caitanya-mata-mañjuṣā : **etad eva dūre darśayati—na hi virodha ubhayam ity-ādi | **svarūpa-dvayābhāvāt**, vastutas tu ekam eva rūpam | athavā, svarūpe dvayābhāvāt, svarūpaṁ tāvad ekam eva bhavati, tat tu śrī-kṛṣṇākhyam eva | anyat tu tadīyam eva | yad yad bhavasi, śrī-kṛṣṇa-rūpa eva tvam, tat tad anugrahaṇe’pi bhavān avaśiṣṭa eva, tvaṁ nitya eva, tā api nityā ity ubhaya-viruddham api tvayi na virodhaḥ | tatra hetavaḥ—bhagavatīty-ādīni viśeṣaṇāni | svarūpa-dvayābhāvād iti pṛthak hetūpanyāsaś ca ||35||

**krama-sandarbhaḥ : **yatra vidyā sambhāvyate tatrāvidyāpi sambhāvitā syād iti māyā-śakti-vṛtti-vidyā-śakti-mayeśvara-vādinām upahāsārtham idam uktavantaḥ | sva-mataṁ punaḥ sphūrtim abhinayanta ivāhuḥ—na hīti | 

**ubhayam** apīdaṁ **viruddhaṁ bhagavati** naiva vidyate | tatra hetuḥ—**svarūpa-dvayābhāvāt,** saṁsāri-jīvavad-baddhatva-muktatvāvasthā-viśeṣābhāvāt | baddhatve hi muktatvaṁ, tathā divyātidivya-tat-tad-avatārādi-lakṣako’py artho durghaṭo na bhavati | yata **ātma-māyāṁ** nijecchā-śaktim **antardhāya** madhye nidhāya, tatra tatra sahāyatvena sampādya tiṣṭhati satīty arthaḥ | ubhayatra hetavo bhagavatīty-ādayaḥ ||35||

**viśvanāthaḥ : **virodham uktvā bhaktānāṁ mate tasya parihāram āhuḥ—na hīti | viruddhyata iti virodhaḥ | ubhayam ātmārāmatvam aprākṛta-sukha-duḥkhitvaṁ ca tvayi na viruddham ity arthaḥ | na hy anya-dṛṣṭāntena tvayi vikalpo yujyate, atarkyaiśvaryatvād ity avirodhe hetum āhuḥ—bhagavatīty-ādi | prathamaṁ sukha-duḥkhitvaṁ bhagavatī-pada-dvayenāhuḥ—bhagavatīti | jñāna-śakti-balaiśvarya-vīrya-tejāṁsy aśeṣataḥ bhagavac-chabda-vācyāni vinā heyair guṇādibhir iti vaiṣṇavokter aprākṛta-jñānādi-ṣaḍ-aiśvaryavattvenājñāna-mūlakaṁ sarvam eva prākṛtaṁ sukha-duḥkhaṁ tvayi nāstīty avagatam | 

nanu tarhy anye sukha-duḥkhe mayi kutastye ? tatrāhuḥ—apariguṇita-guṇānāṁ prema-vaśyatva-bhakta-vātsalyādīnāṁ gaṇā yasmin, tena hy asura-rākṣasādibhyas tvad-bhaktānāṁ prahlāda-vibhīṣaṇādīnāṁ pāṇḍava-yādavādīnāṁ nitya-pārṣadānāṁ sādhaka-bhaktānām apy anantānāṁ bhaktābhāsaānām asmad-ādi-devānāṁ ca kaṣṭe vṛtte sati, tat-tad-duṣṭa-saṁhārārtha-vividha-prayāsa-jñāpitasya tvadīya-duḥkhasya tathā teṣām eva tat-tad-vipad-uttīrṇānām avagraha-jājjvalyamāna-sasyānāṁ kādambinī vṛṣyamāṇāmṛta-siktānām iva labdha-bhavad-darśanānāṁ parama-sukhe vṛtte saty adbhutasya tava sukhasya ca bhakta-vātsalya-prema-vaśyataika-nidānatvād aprākṛte eva te sukha-duḥkhe bhavataḥ | 

kiṁ ca, sukha-duḥkhe api te cinmaya-sukha-rūpe eva premnaś cicchakti-sāra-vṛttitvāt | kiṁ punar vraja-devy-ādīnāṁ vaidehyāś ca sambhoga-vipralambha-janite sukha-duḥkhe | te tu prema-parama-kāṣṭhā-mayatvāt parama-sukha-rūpe eva staḥ | tataś ca cit-svarūpasya tava cit-svarūpayoḥ sukha-duḥkhayoḥ ramamāṇasyātmārāmatvaṁ sukha-duḥkhavattvam aikyād aviruddham eva pratipāditam | 

nanv evaṁ kair api dārśanikair nāhaṁ nirūpye ? tatrāhuḥ—īśvare tvayi īśitavyānāṁ teṣāṁ nirūpaṇāyogyatā yuktaiveti bhāvaḥ | yato’’navagāhyam, bhaktyāham ekayā grāhya iti tvad-vacanāt teṣāṁ bhakti-hīnānām avagāhanārhaṁ māhātmyaṁ yasmin | 

nanu yuṣmat-pratipādite yat ṣaḍ-aiśvaryāṇāṁ premnaś ca cinmayatve tair bahvya evānupapattaya udgṛhyante ? tatrāhuḥ—arvācīna-vastu-svarūpāsaṁsparśino vikalpādayo yeṣu śāstreṣu, taiḥ kalilaṁ vyākulaṁ yad antaḥkaraṇam evam evaṁ veti, vitarkaḥ kim atra yuktam iti, vicāra ittham eveti | tatra pramāṇābhāsās tad-anugrāhakāḥ | kutarkāś cārvācīnā vastu-svarūpāsaṁsparśino ye vikalpādayaḥ, te yeṣu śāstreṣu, taiḥ kalilaṁ vyākulam antaḥ-karaṇam āśayaḥ, tatra āśerate sadaiva śayitvā tiṣṭhanti ye duravagrahā durāgrahāḥ, tair eva vādināṁ nānā-vādodgrāhavatāṁ vivādasyānavasare agocare | tatra vikalpa evaṁ vā evaṁ vety ākāraḥ vitarkaḥ, kim atra yuktam ity aniścayaḥ | vicāra ittham eveti niścayaḥ | tatra pramāṇābhāsāḥ kutsitās tarkā iti | 

nanu anupapattau satyāṁ kuto vivādābhāvaḥ ? tatrāhuḥ—uparatāḥ samastā māyā-mayāḥ māyikāḥ padārthā yatra tasminn iti vivādānāṁ māyā-śakti-kāryatvāt tava tu māyā-māyika-padārthātirikta-vastutvāt kuto vivāda-prasakti-sambhāvanāpīty arthaḥ | 

nanu tad api yuṣmat-sāhāyyathārthaṁ samudra-manthanādau pāṇḍava-sāhāyyathārthaṁ sārathya-dūtyādau yādava-pālanārthaṁ jarāsandhādy-upadravottha-bhaya-palāyanādau karmaṇi pratyakṣata eva sarvair dṛśyamānaṁ madīya-duḥkhaṁ kathaṁ cinmaya-sukha-rūpaṁ bhaved ity ata āhuḥ—kevale evety-ādi | tvayi māyā-śakti-vinābhūte saty eva yā ātma-māyā acintya-yoga-māyā tām antardhāya madhye kṛtvā ko nu artho durghaṭa iti tvad-anubhave sukha-maye kaḥ praveṣṭuṁ śaknuyād it nātra pratyakṣādi-pramāṇaṁ pravartata iti bhāvaḥ | acintyāḥ khalu ye bhāvā na tāṁs tarkeṇa yojyayed iti vacanāt | 

nanv alam acintya-śakti-svīkāreṇa mama bhagavat-svarūpeṇa bhakta-vātsalyottha-sukha-duḥkhādimattvaṁ brahma-svarūpeṇa sarvatra tāṭasthyād ātmārāmatvam iti svarūpa-dvayasya krameṇa dharma-dvayam astu ? tatrāhuḥ—svarūpa-dvayābhāvād iti | ekasyaiva bhagavatas tava nirviśeṣa-jñāna-gamyatvam eva brahmatvam alaukika-viśeṣa-jñāna-gamyatvam eva bhagavattvam iti dūravartibhir jñānibhir alaukika-viśeṣa-grahaṇāsamarthais tvam eva brahma-samīpa-vartibhir bhaktair alaukika-viśeṣa-grahaṇa-samarthair bhagavān iti tvam evocyase ity arthaḥ | tava kṛpāyāḥ paramāṇutva-parama-mahattve eva dūratva-samīpatvayor hetū jñeye ||35||

 —o)0(o—

**|| 6.9.36 ||**

**sama-viṣama-matīnāṁ matam anusarasi **

**yathā rajju-khaṇḍaḥ sarpādi-dhiyām.**

**madhvaḥ : **yathā rajjuḥ-sarpa-dhiyā rajju-buddhyā gamyate |


    tathā yathārtha-buddhyā ca mithyā buddhyāvagamyate |


    svecchayaiva mahā-viṣṇuḥ phalādaś cānusārataḥ || iti tantra-bhāgavate ||36||

**śrīdharaḥ : **anugraha-nigrahādikaṁ tu tat-tan-mati-bhedena tvan-māyayā tvayi sphuratīty āhuḥ—**samā viṣamā** ca **matir** yeṣāṁ, teṣāṁ** matam** abhiprāyam | **sarpādi**-viṣayā **dhīr** yeṣāṁ, teṣāṁ **yathārajju-khaṇḍas** tathā tathā bhāti | yad vā, tam evāvirodhaṁ puruṣaṁ mati-bhedena darśayati—sama-viṣameti ||36||

**krama-sandarbhaḥ : **tarhi katham anyathā pratītir bahir-mukhānām ? tatrāhuḥ—sameti | aniścita-buddhīnām ity arthaḥ ||36||

**viśvanāthaḥ : **kiṁ ca, tad api saṁsāra-paramparā-siddhy-arthaṁ teṣām abhaktānāṁ mataṁ naivocchinnīkaroṣīty āhuḥ—**samā** brahma-viṣayatvāt **viṣamā** tat-prātikūlyavattvāc ca **matir** yeṣām | yad vā, svarūpa-bhūtābhyām brahmatva-bhagavattvābhyām same’pi eka-rūpe’pi tvayi viṣamā māyātītasya brahmaṇa eva māyā-śāvalye sati bhagavattvam ity evaṁ vaiṣamyavatī matir yeṣāṁ **matam anusarasi** prāpnoṣi | matam evāhuḥ—**sarpādi-dhiyāṁ rajju-khaṇḍa** iva brahmaṇy ātmārāmatvam eva satyaṁ bhakta-vātsalyādīnāṁ tu māyā-pratyāyitatvād amūlakaṁ sukha-duḥkhādikam alīkam eveti naivāsti virodha iti ||36||

 —o)0(o—

**|| 6.9.37 ||**

**sa eva hi punaḥ sarva-vastuni vastu-svarūpaḥ sarveśvaraḥ sakala-jagat-kāraṇa-kāraṇa-bhūtaḥ sarva-pratyag-ātmatvāt sarva-guṇābhāsopalakṣita eka eva paryavaśeṣitaḥ.**

**śrīdharaḥ : **tad evaṁ virodhaṁ parihṛtya niścitaṁ paramārtham āhuḥ, sa eva hi nānā-rūpeṇa pratītaḥ | vastu-svarūpaḥ sad-rūpaḥ | sarveṣāṁ guṇānāṁ viṣayāṇām ābhāsaiḥ prakāśair upalakṣitaḥ | nanu tair jīva evopalakṣyate ? na, sarva-pratyag-ātmatvāt sarva-jīvāntaryāmitvāt | jaḍa-tādātmyādhyāsena jīvasyāpi jaḍa-prāyatvān na tena vinā prakāśa iti bhāvaḥ | paryavaśeṣito “neti neti” ity-ādi-śrutibhiḥ ||37||

**krama-sandarbhaḥ : **tad eva sthāpayituṁ jīvan-muktād vailakṣaṇyam āhuḥ—sa eva hīti ||37||

**viśvanāthaḥ : **yasmād evaṁ, tasmāt sarvajña-matam apahāya tad-bhakta-sammataṁ matam eva vayam anusarāma ity āhuḥ—sa eva pūrvokta-bhagavattvādi-viśeṣeṇa viśiṣṭa eva vastu-svarūpaḥ | vāstava-vastu-svarūpaḥ sarveṣāṁ pratyag-ātmatvāt indriyāgocaratvāt apratyakṣo’pi sarveṣāṁ guṇānāṁ buddhīndriyādīnām ābhāsaiḥ prakāśair upa ādhikyena lakṣitaḥ jñātaḥ, anumita ity arthaḥ | yad uktaṁ guṇa-prakāśair anumīyate bhavān [bhā.pu. 10.2.35] iti | paryavaśeṣito māyā-māyika-vastu-mātra-niṣedhena “neti neti” ity-ādi-śrutibhir iti bhāgavatāmṛta-dṛṣṭāḥ | vinā śārīra-ceṣṭatvaṁ vinā bhūmyādi-saṁśayam | vinā sahāyāṁs te karmāvikriyasya sudurgamam ity-ādyāḥ kārikāḥ anusṛtya duravabodha ity-ādīni vyākhyāni ||37||

 —o)0(o—

**|| 6.9.38 ||**

**atha ha vāva tava mahimāmṛta-rasa-samudra-vipruṣā sakṛd avalīḍhayā sva-manasi niṣyandamānānavarata-sukhena vismārita-dṛṣṭa-śruta-viṣaya-sukha-leśābhāsāḥ parama-bhāgavatā ekāntino bhagavati sarva-bhūta-priya-suhṛdi sarvātmani nitarāṁ nirantaraṁ nirvṛta-manasaḥ katham u ha vā ete madhumathana punaḥ svārtha-kuśalā hy ātma-priya-suhṛdaḥ sādhavas tvac-caraṇāmbujānusevāṁ visṛjanti, na yatra punar ayaṁ saṁsāra-paryāvartaḥ.**

**śrīdharaḥ : **atas tvad-bhaktir eva parama-puruṣārtha ity āhuḥ—**atha** hety-ādi **paryāvarta** ity antena | yasmād evaṁ-bhūtas tvaṁ parameśvaraḥ | **atha ha vāva**, ata eva hi | **he madhu-mathana** ! **parama-bhāgavatā** **ete** **tvat-pādāmbhojānusevāṁ **kathaṁ muhur muhur **visṛjanti** ity anvayaḥ | **hi** yasmāt | **svārthe** puruṣārthe **kuśalā** nipuṇāḥ | ata eva **ātmā** tvam eva **priyaḥ suhṛc** ca yeṣāṁ te **sādhavo** rāgādi-śūnyāḥ | 

tatra hetuḥ—**tava** **mahimaivāmṛta-rasa-samudras** tasya **vipruṣā** bindu-mātreṇa **sakṛd avalīḍhayā** āsvāditayā **sva-manasi niṣyandamānam** atiśayena sravad yan **nirantaraṁ** sukhaṁ, tena **vismāritā** **dṛṣṭa-śruta-viṣayāḥ sukha-leśābhāsā** yeṣāṁ te | ata eva **bhagavati** tvayi **nitarāṁ** **nirantaraṁ nirvṛtaṁ** ca **mano** yeṣāṁ te, **yatra** yasyām anusevāyāṁ satyām ||38||

**krama-sandarbhaḥ : **tad evaṁ bahirmukhān ākṣipya tad-bhaktān stuvanti—atha heti ||38||

**prīti-sandarbhaḥ (40) : **tasmāt prīter eva puruṣārtha-śreṣṭhatvaṁ siddham | yathāhur gadyena— atha heti | **sakṛd** api iti cittaṁ brahma-sukha-spṛṣṭaṁ naivottiṣṭheta karhicit [bhā.pu. 7.15.35] itivad atrāpi sūcitam | **ātmā** tvam eva **priyaḥ suhṛc** ca yeṣāṁ te ||38||

**viśvanāthaḥ : **tad evaṁ bahirmukhān ākṣipya tad-bhaktān stuvanti—atha heti | **sakṛd** **apy** **avalīḍhayā** āsvāditayā janitena **sukhena** premānandena **ekāntinaḥ** tat-sevaika-tāna-mānasatvāt devarṣy-ādīn anupāsīnāḥ, tad api devarṣy-ādayas teṣu bahutaram eva prasīdantīty āhuḥ—**sarveṣāṁ bhūtānāṁ priya-suhṛdi sarveṣām ātmani** ceti | tvat-sevāyāṁ satyāṁ te sarve’pi sevitā eva babhūvur iti bhāvaḥ | **svārtha-kuśalā** iti | tvena tvat-sevā-tyāginaḥ kuyogi-prabhṛtayaḥ svārtha-ghātina eveti bhāvaḥ ||38||

 —o)0(o—

**|| 6.9.39 ||**

**tri-bhuvanātma-bhavana trivikrama tri-nayana tri-loka-manoharānubhāva tavaiva vibhūtayo ditija-danujādayaś cāpi teṣām upakrama-samayo’yam iti svātma-māyayā sura-nara-mṛga-miśrita-jalacarākṛtibhir yathāparādhaṁ daṇḍaṁ daṇḍa-dhara dadhartha evam enam api bhagavan jahi tvāṣṭram uta yadi manyase.**

**madhvaḥ : trinayano** nṛsiṁha-rūpī | viṣṇor nṛsiṁha-nāmāni trinetrogrādikāni tu iti śabda-nirṇaye | vividhaṁ bhāva-pātratvāt sarve viṣṇor **vibhūtayaḥ** iti ca ||39||

**śrīdharaḥ : **prastutaṁ vijñāpayanti—tribhūvanety-ādinā yāvat samāpti | **tribhuvanam ātmā** svarūpaṁ **bhavanaṁ** ca yasya | tribhuvanasyātmā bhavanaṁ ceti vā | **trayo vikramā** yasya | **trīn** lokān **nayatīti** tathā **trayāṇāṁ lokānāṁ** mano-haro’**nubhāvo** yasya | evaṁ caturdhā saṁbodhyāhuḥ—**teṣām anupakrama-samaya** bhavanaṁ ceti vā | trayo vikramā yasya | trīn lokān nayatīti tathā trayāṇāṁ lokānāṁ manoharo’nubhāvo yasya | evaṁ caturdhā saṁbodhyāhuḥ, teṣām anupakrama-samaya udyama-kālo na bhavatīti matvā he daṇḍa-dhara, pūrvaṁ yathā daṇḍaṁ dadhartha dhṛtavān asy evam enaṁ tvāṣṭram api jahi, yadi manyase hantuṁ yadīcchasi ||39||

**krama-sandarbhaḥ : _na vyākhyātam._**

**viśvanāthaḥ : **tad-bhakteṣu madhye sakāmatvād vayam evātinikṛṣṭā iti dyotayantaḥ prastutaṁ vijñāpayanti—**tribhūvanam ātma-bhavanaṁ** yāsāṁ tvad-bhaktā deva-manuṣyādayo yatra sthitvā tvāṁ sevante, tad idam asurākrāntam abhūd iti bhāvaḥ | **tribhir vikramais** **trīn lokān nayasīti** yad eva tribhuvanaṁ vāmanāvatāre tribhir eva pādaiḥ pratigṛhya baleḥ sakāśād ānīyāsmabhyaṁ dāsyasīti bhāvaḥ | **triloketi** sampraty api trilokasthā janās tava **anubhāvaṁ** paśyantu daityaṁ saṁhareti bhāvaḥ |

nanu para-hiṁsāṁ samuddiśya māṁ yajadhve tatrāhuḥ—**tavaiva vibhūtayo** yadyapi tad **api** **teṣām upakrama-samayo nāyam** iti jñātvā nivedayāma iti bhāvaḥ | tasmāt he **daṇḍa-dhara !** pūrvaṁ **daṇḍaṁ dadhartha,** **evam **adhunāpi upa samīpa-kāla eva ||39||

 —o)0(o—

**|| 6.9.40 ||**

**asmākaṁ tāvakānāṁ tava natānāṁ tata-tatāṁ hare tava caraṇa-nalina-yugala-dhyānānubaddha-hṛdaya-nigaḍānāṁ sva-liṅga-vivaraṇenātmasāt-kṛtānām anukampānurañjita-viśada-rucira-śiśira-smitāvalokena vigalita-madhura-mukha-rasāmṛta-kalayā cāntas tāpam anaghārhasi śamayitum.**

**śrīdharaḥ : **prathamaṁ tāvat tvadīyānām asmākam antas tāpaṁ śamayitum arhasi | tāvakānām ity atra hetuḥ—he pitaḥ, he pitā-maha ! tava caraṇa-nalina-yugala-dhyānenaivānubaddho hṛdaye nigaḍaḥ śṛṅkhalā yeṣām | sva-liṅga-vivaraṇena nija-mūrti-prakaṭanena svīkṛtānām | kena ? anukampayānurañjitaṁ sānurāgaṁ ca tad viśadaṁ ruciraṁ śiśiraṁ ca smitaṁ, tat-sahitenāvalokena | tathānukampayaiva vigalito madhuro mukha-rasaḥ priya-vāk, saivāmṛta-kalā, tayā ca ||40||

**krama-sandarbhaḥ : _na vyākhyātam._**

**viśvanāthaḥ : **evaṁ stutvā kṛpāvaloka-madhurāśvāsa-vāg-amṛtaṁ prārthayante asmākam iti | he tatatata he pitā-maha ! tava caraṇa-nalina-yugalam eva dhyānenaivānubaddha-hṛdayasya nigaḍaḥ śṛṅkhalā yeṣām | tava caraṇāravindān mano-madhupam ākraṣṭuṁ na śaknuma ity arthaḥ | sva-liṅga-vivaraṇena nija-mūrti-prakaṭanena vigalitaḥ mukha-candrān niḥsṛtaḥ madhuro mukha-rasaḥ priya-vāk, sa evāmṛta-kalā, tayā ca ||40||

 —o)0(o—

**|| 6.9.41 ||**

**atha bhagavaṁs tavāsmābhir akhila-jagad-utpatti-sthiti-laya-nimittāyamāna-divya-māyā-vinodasya sakala-jīva-nikāyānām antar-hṛdayeṣu bahir api ca brahma-pratyag-ātma-svarūpeṇa pradhāna-rūpeṇa ca yathā-deśa-kāla-dehāvasthāna-viśeṣaṁ tad-upādānopalambhakatayānubhavataḥ sarva-pratyaya-sākṣiṇa ākāśa-śarīrasya sākṣāt para-brahmaṇaḥ paramātmanaḥ kiyān iha vārtha-viśeṣo vijñāpanīyaḥ syād visphuliṅgādibhir iva hiraṇya-retasaḥ.**

**śrīdharaḥ : **kiṁ ca, asmad-abhiprāyas tvayā jñāyata eva | kim atrāsmābhir vijñāpanīyam ? ity āhuḥ—atha he bhagavan ! tavāsmābhir iha kiyān vārtha-viśeṣo vijñāpanīyaḥ syāt ? ity anvayaḥ | yathā hiraṇya-retaso’gnes tad-aṁśa-bhūtair visphuliṅgādibhiḥ prakāśo na kriyate, tathā tavāsmābhiḥ kāryārtha-prakāśanaṁ na kāryam ity arthaḥ | atra hetu-garbhāṇi viśeṣaṇāni—akhila-jagatām utpatty-ādiṣu nimittāyamānayā divya-māyayā vinodo yasya | ata eva sarva-jīva-nikāyānām antar-hṛdayeṣu brahma-svarūpeṇa pratyag-ātmāntaryāmī, tad-rūpeṇa ca bahir api pradhāna-rūpeṇa deśa-kāla-dehāvasthāna-viśeṣān anullaṅghyānubhavataḥ | katham ? teṣām upādānatayopalambhakatayā ca, upādānasyopalambhakatayeti vā | ata eva sarveṣāṁ pratyayānāṁ baddhyādīnām api sākṣiṇaḥ | sākṣitve hetuḥ, ākāśavad aliptaṁ śarīraṁ svarūpaṁ yasya | aliptatve hetu-dvayam, sākṣāt para-brahmaṇo nirupādheḥ paramātmanaḥ śuddha-sattva-mūrteś ca ||41||

**krama-sandarbhaḥ : **atha bhagavann iti sambodhya brahma-paramātma-rūpatve’pi bhagavad-rūpatvasyaiva śraiṣṭhyam abhipretam ataḥ pradhāna-rūpeṇa ceti sarva-śreṣṭha-rūpeṇeti bhagavad-ākhyena cety arthaḥ | ākāśa-śarīrasyeti ā sarvataḥ kāśate virājate yat, tat paraṁ brahmaiva śarīraṁ yasyety arthaḥ ||41||

**viśvanāthaḥ : **tava tvayi kiyān artha-viśeṣo vijñāpanīya ity anvayaḥ | pratyag-ātmāntaryāmī tad-rūpeṇa bahir api viṣayeṣu pradhānaṁ māyā indriyādikaṁ tad-rūpeṇa deśaś ca kālaś ca dehasyāvasthāna-viśeṣā bālyādayaś ca tān anatikramya anubhavataḥ | teṣāṁ devādi-jīva-nikāyānām upādānatayā karaṇatvena upalambhakatayā prakāśatve ca hṛd-gataṁ vijñāpanīyaṁ jānata ity arthaḥ | ākāśavad guṇair aliptaṁ śarīraṁ yasya hiraṇya-retaso vahner visphuliṅgādibhis tat-kaṇa-bhūtair ivāsmābhiḥ ||41||

 —o)0(o—

**|| 6.9.42 ||**

**ata eva svayaṁ tad upakalpayāsmākaṁ bhagavataḥ parama-guros tava caraṇa-śata-palāśac-chāyāṁ vividha-vṛjina-saṁsāra-pariśramopaśamanīm upasṛtānāṁ vayaṁ yat-kāmenopasāditāḥ.**

**śrīdharaḥ : **ata eva sarva-jñatvād eva vayaṁ yat kāmena yasya kāryasya kāmenopasāditāḥ prāpitās tad asmākaṁ kāryaṁ svayam evopakalpaya saṁpādayeti | caraṇam eva śata-palāśaṁ kamalaṁ tasya chāyāṁ vividhair vṛjinair yaḥ saṁsāra-pariśramas tasyopaśama-karīm upasṛtānāṁ prāptānām ||42||

**krama-sandarbhaḥ : _na vyākhyātam._**

**viśvanāthaḥ : **ata eva sarva-jñatvād eva vayaṁ yat-kāmena yasya kāmanayā caraṇa-padma-cchāyām upasāditāḥ svayaṁ tvayaiva prāpitāḥ | tat-kāryaṁ svayam eva upakalpaya sampādaya | chāyāṁ kīdṛśīm ? upasṛtānāṁ bhaktānāṁ pariśramopaśamanīyam ||42||

 —o)0(o—

**|| 6.9.43 ||**

**atho īśa jahi tvāṣṭraṁ grasantaṁ bhuvana-trayam |**

**grastāni yena naḥ kṛṣṇa tejāṁsy astrāyudhāni ca ||**

**śrīdharaḥ : **pūrvaṁ bhakter utkarṣoktes tat kāma-śaṅkā mā bhūd iti svakāmaṁ kathayanti | atho’nantaram eva ||43||

**krama-sandarbhaḥ : **utkaṇṭhayā punaḥ sphuṭam eva nivedayanti | atho iti ||43||

**viśvanāthaḥ : **sarvatraiva stutiṣu śuddha-bhakter utkarṣa-kathanāt kadācid bhaktim eva dadāti bhagavāṁs tathā sati premāśru-kampādimanto vayaṁ svargīya-sukheṣu vaimukhyodayāt pṛthivyām eva paryaṭiṣyāmo’smad-vairiṇa evāmaravatīm adhyāsya virājiṣyantaḥ ity āśaṅkayā gāmbhīryābhāvena ca spaṣṭam eva kāmam āhuḥ—atho iti ||43||

 —o)0(o—

**|| 6.9.44 ||**

**haṁsāya dahra-nilayāya nirīkṣakāya**

**kṛṣṇāya mṛṣṭa-yaśase nirupakramāya |**

**sat-saṅgrahāya bhava-pāntha-nijāśramāptāv**

**ante parīṣṭa-gataye haraye namas te ||**

**madhvaḥ : **nirupakramo’rir nityam aprayatno hy upakramet || iti ca ||44||

**śrīdharaḥ : **śīghraṁ tad-vadhāya punaḥ praṇamanti | haṁsāya śuddhāya haraye ārti-harāya te namaḥ | śuddhatve hetavaḥ—dahra-nilayāya hṛdayākāśa-niketāya | nirīkṣakāya buddhy-ādi-sākṣiṇe | kṛṣṇāya sad-ānanda-rūpāya | 


    kṛṣir bhū-vācakaḥ śabdo ṇaś ca nirvṛti-vācakaḥ | 


    tayor aikyaṁ paraṁ brahma kṛṣṇa ity abhidhīyate || iti nirukteḥ | 

ārti-haratve hetavaḥ—mṛṣṭaṁ ruci-karaṁ yaśo yasya | nirupakra-māyādi-śūnyāya | sadbhiḥ saṅgṛhyata iti tathā tasmai | bhava-pāntho bhava-rūpe pathi vartamānas tasya janasya nijāśramāptau sva-śaraṇa-prāptau satyāṁ saṁsārasyānte parīṣṭā sarvataḥ pūjitā uttamā gatiḥ phalaṁ yas tasmai ||44||

**krama-sandarbhaḥ : _na vyākhyātam._**

**viśvanāthaḥ : **tava caraṇayoḥ patāmaḥ śīghraṁ jahīti vaikalyena śrī-kṛṣṇa-rūpiṇaṁ taṁ sarvam eva svābhilaṣitam abhivyañjayantaḥ praṇamanti | haṁsāya sārāsārau vimṛśya sāra-grāhiṇe | dahra-nilayāya asmad-dhṛdaya-saro-niketāya | atrāsmad-dhṛdayeṣu prastutaṁ kāmam api nirīkṣamāṇāya | tataś ca mṛṣṭa-yaśase asman-mahā-vipat-trāyakatva-lakṣaṇaṁ yaśas te lokā gāyatv iti bhāvaḥ | 

nirupakramāya asman-nivedita-kṛtyeṣūpakramaṁ vinaiva tat sampādana-samarthāya | kintu satāṁ bhaktānām eva prayāsenāpi saṅgraho na cānya-vastūnāṁ yasya tasmai | namo’kiñcana-vittāya [bhā.pu. 1.8.32] iti vacanāt | kiṁ ca, bhava-vartmani ye pānthās teṣām asmad-ādi-durjīvānāṁ śuddha-bhakti-rahitānām api nijasyāśramasya prāptau avidyāṁ tīrtvā svānandādhigame satīty arthaḥ | saṁsārasya ante pari sarvato-bhāveneṣṭā vāñchitā gatiḥ sāyujyaṁ sālokyaṁ dāsyādi premā vā yatas tasmai ||44||

 —o)0(o—

**|| 6.9.45 ||**

**śrī-śuka uvāca—**

**athaivam īḍito rājan sādaraṁ tri-daśair hariḥ |**

**svam upasthānam ākarṇya prāha tān abhinanditaḥ ||**

**śrīdharaḥ : **abhinanditaḥ santoṣitaḥ ||45||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.9.46 ||**

**śrī-bhagavān uvāca—**

**prīto’haṁ vaḥ sura-śreṣṭhā mad-upasthāna-vidyayā |**

**ātmaiśvarya-smṛtiḥ puṁsāṁ bhaktiś caiva yayā mayi ||**

**śrīdharaḥ : madīyam upasthānaṁ** stotraṁ tat-sahitayā **vidyayā** jñānena | **ātmana aiśvaryam** asaṁsāritvaṁ tasya **smṛtir** yayā | na hi virodha ubhayam [bhā.pu. 6.9.35] ity-ādinā kartṛtva-bhoktṛtvāder māyikatvokteḥ | **bhaktiśca yayā** bhavati ||46||

**krama-sandarbhaḥ : **ātmā jīvaś ca īśvaraś ca ātmeśvarau | tayor bhāvaḥ **ātmaiśvaryam**, ubhaya-pada-vṛddhiḥ | tasya **smṛtir** viveko yasyāḥ | atha tatra bhavān kiṁ devadattavad ity-ādeḥ ||46||

**viśvanāthaḥ : **mamopasthānaṁ stotram eva vidyā tayā | ātmaiśvaryeti ye mām anayā stuvanti, teṣāṁ mad-**aiśvarya-smṛtir** bhavet | ātmanīvāvikriyamāṇena sa-guṇa-maṇḍaṇaḥ sṛjasi harasi pāsīty atarkyaiśvaryokteḥ ||46||

 —o)0(o—

**|| 6.9.47 ||**

**kiṁ durāpaṁ mayi prīte tathāpi vibudharṣabhāḥ |**

**mayy ekānta-matir nānyan matto vāñchati tattva-vit ||**

**śrīdharaḥ : **athāha bhagavann ity-ādinā bhakteḥ sarvotkarṣokter bhaktam abhinandati—kim iti ||48||

**caitanya-mata-mañjuṣā : **kiṁ durāpam ity-ādi | yadi prīte sati yadyap na, na kim api durāpam, tathāpi mayy ekānta-matir nānyad vāñchanti, sakāmeṣu bhavatsu, tathāpi prīto bhavāmīti bhāvaḥ ||48||

**krama-sandarbhaḥ : _na vyākhyātam._**

**viśvanāthaḥ : **aho daurbhāgyaṁ mūrkhatā ca yuṣmākaṁ, anayā vidyayā māṁ stutvāpi bhaktiṁ na prārthayadhve ity āha—kim iti ||47||

 —o)0(o—

**|| 6.9.48 ||**

**na veda kṛpaṇaḥ śreya ātmano guṇa-vastu-dṛk |**

**tasya tān icchato yacched yadi so’pi tathā-vidhaḥ ||**

**śrīdharaḥ : **yad uktaṁ devaiḥ svayaṁ tad upakalpayāsmākam ity-ādi tat saṁpādanaṁ kṛpālor mamānucitam ity āśayenāha—na vedeti dvābhyām | guṇeṣu viṣayeṣu tattva-darśī | tān viṣayān tathāvidho’jña eva ||48||

**krama-sandarbhaḥ : _na vyākhyātam._**

**viśvanāthaḥ : **yadyapi yūyaṁ mūrkhā viṣayānabhilaṣantaḥ sva-bhadrābhadraṁ na jānīthe, tad apy ahaṁ tu vijñas tān kathaṁ yuṣmabhyaṁ dadāmi ? na hi mātā sutebhyaḥ sva-hastena viṣaṁ dadātīty āha—neti | guṇān viṣayān eva vastu puruṣārthaṁ paśyatīti sa ātmanaḥ śreyo na veda | tasya tasmai tān eva yo vijño’pi yacchet, so’pi ajña eva ||48||

 —o)0(o—

**|| 6.9.49 ||**

**svayaṁ niḥśreyasaṁ vidvān na vakty ajñāya karma hi |**

**na rāti rogiṇo’pathyaṁ vāñchato’pi bhiṣaktamaḥ ||**

**madhvaḥ : **yadi so’pi tathā-vidhaḥ, atyuttamo na bhavati cet | yuṣmat-kāmo mat-priya eva | anyathā na dadyām iti bhāvaḥ |


    viṣṇoḥ priyaṁ kāmayanti davānaivāpriyaṁ kvacit |


    yady apriyaṁ kāmayanti narātīśo hito hi saḥ || iti tantra-bhāgavate ||49||

**śrīdharaḥ : **karma na vakti pravṛtti-mārgaṁ na vakti hi | apathyaṁ yathā na rāti na dadāti | bhiṣaktamaḥ sad-vaidyaḥ ||49||

**krama-sandarbhaḥ : **svayam iti | tasmān na buddhi-bhedaṁ janayed [gītā 3.28] ity-ādikam | asamarthopadeṣṭṛ-viṣayaṁ jñeyam ||49||

**viśvanāthaḥ : **karma na vakti pravṛtti-mārgaṁ nopadiśati | apathyaṁ yathā na rāti, na dadāti | bhiṣaktamaḥ sad-vaidyaḥ ||49||

 —o)0(o—

**|| 6.9.50 ||**

**maghavan yāta bhadraṁ vo dadhyañcam ṛṣi-sattamam |**

**vidyā-vrata-tapaḥ-sāraṁ gātraṁ yācata mā ciram ||**

**śrīdharaḥ : **evaṁ tattva-kathanenānaucityaṁ parihṛtya tad abhiprāyam anusarann āha—

maghavann iti | vidyayā vratais tapasā ca sāraṁ dṛḍhaṁ gātraṁ śarīraṁ yācata yācadhvam ||50||

**krama-sandarbhaḥ : _na vyākhyātam._**

**viśvanāthaḥ : **tad api yadi dehārāmātvād viṣayān vinā miryadhve tarhi tatropāyaṁ śṛṇutety āha—maghavann iti | vidyayā ratais tapasā ca sāraṁ dṛḍhaṁ śarīraṁ yācate yācadhvam ||50||

 —o)0(o—

**|| 6.9.51 ||**

**sa vā adhigato dadhyaṅṅ aśvibhyāṁ brahma niṣkalam |**

**yad vā aśvaśiro nāma tayor amaratāṁ vyadhāt ||**

**śrīdharaḥ, viśvanāthaḥ : **tatra tadīyaṁ vidyātiśayam āha—sa vā iti dvābhyām | evaṁ hy atra prasiddhā kathā—


    niśamyātharvaṇaṁ dakṣaṁ pravargya-brahma-vidyayoḥ |


    dadhyañcaṁ samupāgamya tam ūcatur athāśvinau ||


    bhagavan dehi nau vidyām iti śrutvā sa cābravīt |


    karmaṇy avasthito’dyāhaṁ paścād vakṣyāmi gacchatam ||


    tayor nirgatayor eva śakra āgatya taṁ munim |


    uvāca bhiṣajor vidyāṁ mā vādīr aśvinor mune||


    yadi mad-vākyam ullaṅghya bravīṣi sahasaiva te|


    śiraś chindyāṁ na sandeha ity uktvā sa yayau hariḥ||


    indre gate tathābhyetya nāsatyāv ūcatur dvijam |


    tan-mukhād indra-gaditaṁ śrutvā tāv ūcatuḥ punaḥ||


    āvāṁ tava śiraś chittvā pūrvam aśvasya mastakam |


    sandhāsyāvas tato brūhi tena vidyāṁ ca nau dvija||


    tasminn indreṇa sañchinne punaḥ sandhāya mastakam |


    nijaṁ te dakṣiṇāṁ dattvā gamiṣyāvo yathāgatam ||


    etac chrutvā tadovāca dadhyaṅṅ ātharvaṇas tayoḥ |


    pravargyaṁ brahma-vidyāṁ ca sat-kṛto’satya-śaṅkitaḥ || iti | 

tataś cāyam arthaḥ—dadhyaṅ niṣkalaṁ śuddhaṁ brahmādhigato jñātavān | pāṭhāntare tu niṣkṛtaṁ nitarāṁ kṛtaṁ bhavati dhanaṁ yena taṁ pravargyaṁ cādhigato jñātavān | tato’śvibhyāṁ prādād ity uttarasyānuṣaṅgaḥ | upadideśety arthaḥ | kathaṁ-bhūtaṁ brahma | yad vai aśva-śirasā proktatvād aśva-śiro-nāma prasiddham | tayor amaratāṁ jīvan muktatvaṁ vyadhāt | tathā ca śrutiḥ—aśvasya śīrṣṇā prayadīm uvāca iti ||51||

**krama-sandarbhaḥ : **niṣkalaṁ māyātītam |

 —o)0(o—

**|| 6.9.52 ||**

**dadhyaṅṅ ātharvaṇas tvaṣṭre varmābhedyaṁ mad-ātmakam |**

**viśvarūpāya yat prādāt tvaṣṭā yat tvam adhās tataḥ ||**

**śrīdharaḥ : **mad-ātmakaṁ varma śrī-nārāyaṇa-kavacaṁ cādhigata iti pūrvasyānuṣaṅgaḥ | tatra hetuḥ, yasmāt tvaṣṭre prādāt | kiṁ tat ? yat tvaṣṭā viśvarūpāya putrāya prādāt | kīdṛṣam ? yat tvaṁ tato viśvarūpād adhā dhṛtavān asi | tad eva vidyayā sāraṁ gātraṁ yācadhvam ity arthaḥ ||52||

**krama-sandarbhaḥ : _na vyākhyātam._**

**viśvanāthaḥ : **mad-ātmakaṁ varma śrī-nārāyaṇa-kavacaṁ tvaṣṭre prādāt, yat kavacaṁ tvaṣṭā viśvarūpāya sva-putrāya prādāt | tato viśvarūpāt tvaṁ yad adhā dhṛtavān asi | ata eva vidyayā sāraṁ gātraṁ yācadhvam ity arthaḥ ||52||

 —o)0(o—

**|| 6.9.53 ||**

**yena vṛtra-śiro hartā mat-teja-upabṛṁhitaḥ**

**yuṣmabhyaṁ yācito’śvibhyāṁ dharma-jño’ṅgāni dāsyati |**

**tatas tair āyudha-śreṣṭho viśvakarma-vinirmitaḥ ||**

**madhvaḥ : **samarthā api yācanti deva-muny-ādikān kvacit |


    ājñayaiva hares teṣāṁ yaśo’rtham api nānyathā || iti ca ||53||

**śrīdharaḥ : **nanu preṣṭhaṁ dehaṁ kathaṁ dāsyati ? tathāha—**yuṣmabhyamaṅgāny** asthīni **yācitaḥ** san **dāsyati** | yato **dharma-jñaḥ** | viśeṣato’**śvibhyāṁ** śiṣya-prītyā dāsyati | asthīnīty anena heyatvaṁ darśitam | **tair** asthibhir **viśvakarmaṇā vinirmita āyudha-śreṣṭho** vajro bhaviṣyatīti śeṣaḥ ||53||

**krama-sandarbhaḥ : _na vyākhyātam._**

**viśvanāthaḥ : **nanv evaṁ ko dātā yaḥ sva-gātram api dadyāt ? tatrāha—yuṣmabhyam iti | viśeṣato’**śvibhyāṁ** śiṣya-prītyā **dāsyati** | aśvibhyāṁ hetubhyām iti vā | **tair** aṅgair asthibhir bhaviṣyatīti śeṣaḥ ||53||

—o)0(o—

**|| 6.9.54 ||**

**tasmin vinihate yūyaṁ tejo-'strāyudha-sampadaḥ |**

**bhūyaḥ prāpsyatha bhadraṁ vo na hiṁsanti ca mat-parān ||**

**śrīdharaḥ : **yena bhavān vṛtra-śiro hartā hariṣyati | mama tejasā upabṛṁhitaḥ san | tejaś cāstrāṇi cāyudhāni ca saṁpadaś ca bhūyaḥ prāpsyatha | mahā-kāyas tri-bhuvana-grāsī sa evāsmān hanyād iti śaṅkākula-cittān praty āha | mat-parāṁś ca ke’pi na hiṁsanty ato yuṣmākaṁ bhadram eveti ||54||

**krama-sandarbhaḥ : _na vyākhyātam._**

**viśvanāthaḥ : **nanu sarva-grāsinā vṛtreṇa sārdhaṁ yoddhuṁ na śaknumas tasmāt taṁ hantuṁ svayam eva yatasvety ata āha—na hiṁsantīti vṛtras tad-vaśībhūtā asurāś ca matsarān yuṣmān na ghnanti | vṛtrasya parama-bhaktatvena mad-arthaṁ sva-deham api jihāsoḥ | vastuto yuṣmāsu dveṣo nāsty eva, yathā yuṣmākaṁ tasminn iti bhāvaḥ ||54||

iti sārārtha-darśinyāṁ harṣiṇyāṁ bhakta-cetasām |

ṣaṣṭhasya navamo’dhyāyaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 

bhagavad-upadeśo nāma 

navamo’dhyāyaḥ |

|| 6.9 ||

(6.10)


### atha daśamo’dhyāyaḥ


## viśvarūpopākhyāne

**|| 6.10.1 ||**

**śrī-bādarāyaṇir uvāca—**

**indram evaṁ samādiśya bhagavān viśva-bhāvanaḥ |**

**paśyatām animeṣāṇām atraivāntardadhe hariḥ ||**

**śrīdharaḥ : **

daśame keśavādiṣṭa- dadhyaṅṅ asthija-vajra-dhṛt |

indro’yudhyata vṛtteṇa sāsureṇa-sa-nirjaraḥ ||1||

**krama-sandarbhaḥ : _na vyākhyātam._**

**viśvanāthaḥ : **

dadhīco yācitāt prāptair asthibhir vajra-nirmitiḥ |

daśame’bhūj jayaś cājau devānām asuraiḥ saha ||1||

—o)0(o—

**|| 6.10.2 ||**

**tathābhiyācito devair ṛṣir ātharvaṇo mahān |**

**modamāna uvācedaṁ prahasann iva bhārata ||**

**śrīdharaḥ : **modamāna eva tan mukhād dharmaṁ śrotu-kāmaḥ pratyācakṣāṇa ivovāca—apīti dvābhyām ||2||

**krama-sandarbhaḥ : _na vyākhyātam._**

**viśvanāthaḥ : **modamāne’pi prahasann iva yācñā-pratyākhyānena tān tiraskurvann iva ||2||

—o)0(o—

**|| 6.10.3 ||**

**api vṛndārakā yūyaṁ na jānītha śarīriṇām |**

**saṁsthāyāṁ yas tv abhidroho duḥsahaś cetanāpahaḥ ||**

**śrīdharaḥ : **he vṛndārakāḥ ! api kiṁ saṁsthāyāṁ mṛtyau yo’bhidroho duḥkhaṁ taṁ na jānītha ||3||

**krama-sandarbhaḥ : _na vyākhyātam._**

**viśvanāthaḥ : **saṁsthāyāṁ mṛtyau ||3||

—o)0(o—

**|| 6.10.4 ||**

**jijīviṣūṇāṁ jīvānām ātmā preṣṭha ihepsitaḥ |**

**ka utsaheta taṁ dātuṁ bhikṣamāṇāya viṣṇave ||**

**śrīdharaḥ : **ātmā dehaḥ | vayaṁ jānīma eva, kintu śrī-viṣṇur asman-mukhena yācata iti cet, tatrāha—yācate viṣṇave’pi dātuṁ ka utsaheta ||4||

**krama-sandarbhaḥ : _na vyākhyātam._**

**viśvanāthaḥ : **ātmā dehaḥ | vayaṁ jānīma eva, kintu śrī-viṣṇur asman-mukhena yācata iti cet, tatrāha—viṣṇave’pi dātuṁ ka utsaheta ||4||

—o)0(o—

**|| 6.10.5 ||**

**śrī-devā ūcuḥ—**

**kiṁ nu tad dustyajaṁ brahman puṁsāṁ bhūtānukampinām |**

**bhavad-vidhānāṁ mahatāṁ puṇya-ślokeḍya-karmaṇām ||**

**śrīdharaḥ : **puṇya-ślokair īḍyāni karmāṇi yeṣām ||5||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.10.6 ||**

**nūnaṁ svārtha-paro loko na veda para-saṅkaṭam |**

**yadi veda na yāceta neti nāha yad īśvaraḥ ||**

**madhvaḥ : **ājñayaiva mahā-viṣṇoḥ kāryathārtham api ca kvacit |


    nīcān api ca yācante svāmino guṇavattarāḥ ||


    nīca-vākyaṁ vadeyuś ca surān aitāvatā kvacit |


    tejaḥ kṣitir bhaved eṣāṁ janakasya yathārbhakaḥ || iti tantra-mālāyām ||6|| 

**śrīdharaḥ : **yācako yadi veda, tarhi na yāceta | yad īśvaro dāna-samarthaś cet, tarhi so’pi neti nāha | ato yathā tava saṅkaṭaṁ svārtha-parā vayaṁ na jānīma | evaṁ pratyācakṣāṇas tvam asmat-saṅkaṭaṁ na jānāsīti bhāvaḥ ||6||

**krama-sandarbhaḥ : _na vyākhyātam._**

**viśvanāthaḥ : **ṛṣir āha—nūnam ity-ādi na yācatety antam | devāḥ pratyāhuḥ—nūnam ity-ādi-padyam eva na yācateti caturakṣara-vinābhūtam | tataś cārthāntara-nyāsasyātra viśeṣato’yam arthaḥ | yācako lokaḥ, nūnaṁ svārtha-paraḥ svargādy-aiśvarya-bhoga-paraḥ | parasya dātuḥ saṅkaṭaṁ sva-dehāsthi-pradāne pīḍāṁ na veda | yadi devatvena vivekavattvād veda, tarhi na yāceteti tena yuṣmākaṁ viveka-bhāvān na devatvaṁ, kintu vyāghrādi-paśu-tulyatvam iti ṛṣiṇoktaṁ śrutvā devaiḥ pratyuktam | dātā loko’pi nūnaṁ svārtha-paraḥ dehendriyādiṣu mamatve cira-jīvitva-sukha-paraḥ pareṣāṁ yācakānāṁ saṅkaṭaṁ ghora-śatrūpadravādi-duḥkhaṁ na veda, yadi ṛṣitvena vijñāna-viveka-dayādimattvād veda, tarhi neti nāhaṁ na dāsyāmīti na brūyāt, yad yasmād īśvaras tad-dāna-samarthaḥ, tena tavāpi vijñānādy-abhāvān na ṛṣitvam, pratyuta śoka-mohādi-sambhāvād gavādi-paśu-tulyatvam iti bhāvaḥ ||6||

—o)0(o—

**|| 6.10.7 ||**

**śrī-ṛṣir uvāca—**

**dharmaṁ vaḥ śrotu-kāmena yūyaṁ me pratyudāhṛtāḥ |**

**eṣa vaḥ priyam ātmānaṁ tyajantaṁ santyajāmy aham ||**

**śrīdharaḥ : **me mayā pratyudāhṛtāḥ pratyuktāḥ | māṁ tyajantaṁ tyaktvā yāntam ātmānaṁ deham ||7||

**krama-sandarbhaḥ : _na vyākhyātam._**

**viśvanāthaḥ : **dharmaṁ vaḥ śrotu-kāmeneti | sa dharmo yuṣmat-pratyuttareṇaiva śrutaṁ, bhavatu tāvat svābhiprāyaṁ jñāpaya ity āha—eṣa iti | ātmānaṁ dehaṁ tyajantam acirād eva tyakṣantaṁ samyak tyajāmīti sa deho yāvan māṁ na tyajati tāvad aham eva taṁ tyajāmi yuṣmabhyaṁ dadāmīty etāvat tu bhāgyaṁ mama bhavatv iti bhāvaḥ ||7|| 

—o)0(o—

**|| 6.10.8 ||**

**yo’dhruveṇātmanā nāthā na dharmaṁ na yaśaḥ pumān |**

**īheta bhūta-dayayā sa śocyaḥ sthāvarair api ||**

**śrīdharaḥ : **adhruveṇātmanā dehena | he nāthāḥ ||8||

**krama-sandarbhaḥ : _na vyākhyātam._**

**viśvanāthaḥ : **he nāthāḥ ||8||

—o)0(o—

**|| 6.10.9 ||**

**etāvān avyayo dharmaḥ puṇya-ślokair upāsitaḥ |**

**yo bhūta-śoka-harṣābhyām ātmā śocati hṛṣyati ||**

**śrīdharaḥ : **bhūtānāṁ śokena śocati harṣeṇa hṛṣyati ya ātmā svayaṁ tasya yo dharma etāvān evāvyaya ity arthaḥ ||9||

**krama-sandarbhaḥ : _na vyākhyātam._**

**viśvanāthaḥ : **ātmā manaḥ ||9||

—o)0(o—

**|| 6.10.10 ||**

**aho dainyam aho kaṣṭaṁ pārakyaiḥ kṣaṇa-bhaṅguraiḥ |**

**yan nopakuryād asvārthair martyaḥ sva-jñāti-vigrahaiḥ ||**

**śrīdharaḥ : **pārakyaiḥ śva-śṛgālādi-bhakṣyaiḥ | asvārthair ātmopayoga-śūnyaiḥ | svaṁ vittam | jñātayaḥ putrādayaḥ | vigraho dehaḥ | tair nopakuryād iti yat ||10||

**krama-sandarbhaḥ : _na vyākhyātam._**

**viśvanāthaḥ : **adātāram ākṣipati—aho iti | pārakyaiḥ śṛgālādibhir bhakṣyaiḥ svaṁ vittaṁ jñātayaḥ putrādayaḥ vigrahā dehāḥ, taiḥ ||10||

—o)0(o—

**|| 6.10.11 ||**

**śrī-bādarāyaṇir uvāca—**

**evaṁ kṛta-vyavasito dadhyaṅṅ ātharvaṇas tanum |**

**pare bhagavati brahmaṇy ātmānaṁ sannayan jahau ||**

**śrīdharaḥ : **kṛtaṁ vyavasitaṁ niścayo yena | ātmānaṁ kṣetra-jñaṁ sannayann ekī-kurvaṁs tanuṁ jahau ||11||

**krama-sandarbhaḥ : _na vyākhyātam._**

**viśvanāthaḥ : **ātmānaṁ manaḥ ||11||

—o)0(o—

**|| 6.10.12 ||**

**yatākṣāsu-mano-buddhis tattva-dṛg dhvasta-bandhanaḥ |**

**āsthitaḥ paramaṁ yogaṁ na dehaṁ bubudhe gatam ||**

**śrīdharaḥ : **yatā akṣādayo yena | tattvaṁ paśyatīti tathā | dhvastāni bandhanāni yasya ||12||

**krama-sandarbhaḥ : _na vyākhyātam._**

**viśvanāthaḥ : **yogaṁ samādhiṁ gataṁ svasmād vicyutam ||12||

—o)0(o—

**|| 6.10.13 ||**

**athendro vajram udyamya nirmitaṁ viśvakarmaṇā |**

**muneḥ śaktibhir**[^17]** utsikto bhagavat-tejasānvitaḥ ||**

**śrīdharaḥ : **athendro’śobhatety uttareṇānvayaḥ | muneḥ śaktibhir asthibhir nirmitam | utsikta ūrjitaḥ | muner asthibhir iti vā pāṭhaḥ ||13||

**krama-sandarbhaḥ : _na vyākhyātam._**

**viśvanāthaḥ : **sakthibhir asthibhiḥ | śaktibhir iti ca pāṭhaḥ ||13||

—o)0(o—

**|| 6.10.14 ||**

**vṛto deva-gaṇaiḥ sarvair gajendropary aśobhata |**

**stūyamāno muni-gaṇais trailokyaṁ harṣayann iva ||**

_na katamenāpi vyākhyātam._

—o)0(o—

**|| 6.10.15 ||**

**vṛtram abhyadravac chatrum asurānīka-yūthapaiḥ |**

**paryastam ojasā rājan kruddho rudra ivāntakam ||**

**śrīdharaḥ : **asurānīkānāṁ yūtha-paiḥ paryastaṁ parivṛtam ||15||

**krama-sandarbhaḥ : _na vyākhyātam._**

**viśvanāthaḥ : **paryastaṁ parivṛtam antakam iveti rudro hi yamam api saṁhartuṁ śaknotīty abhiprāyeṇa | yad vā, siṁhaḥ siṁham ivetivad ayaṁ dṛṣṭāntaḥ ||15||

—o)0(o—

**|| 6.10.16 ||**

**tataḥ surāṇām asurai raṇaḥ parama-dāruṇaḥ |**

**tretā-mukhe narmadāyām abhavat prathame yuge ||**

**śrīdharaḥ : **raṇaḥ saṅgrāmaḥ | prathame catur-yuge tretā-yugasya mukhe ārambhe ||16||

**krama-sandarbhaḥ : _na vyākhyātam._**

**viśvanāthaḥ : **tretā-yuge tretārambhe | prathame yuge vaivasvata-manvantarasya prathame catur-yuge ||16||

—o)0(o—

**|| 6.10.17-18 ||**

**rudrair vasubhir ādityair aśvibhyāṁ pitṛ-vahnibhiḥ |**

**marudbhir ṛbhubhiḥ sādhyair viśvedevair marut-patim ||**

**dṛṣṭvā vajra-dharaṁ śakraṁ rocamānaṁ svayā śriyā |**

**nāmṛṣyann asurā rājan mṛdhe vṛtra-puraḥsarāḥ ||**

**śrīdharaḥ : **nāmṛṣyan nāsahanta ||18||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.10.19-22 ||**

**namuciḥ śambaro’narvā dvimūrdhā ṛṣabho’suraḥ |**

**hayagrīvaḥ śaṅkuśirā vipracittir ayomukhaḥ ||**

**pulomā vṛṣaparvā ca prahetir hetir utkalaḥ |**

**daiteyā dānavā yakṣā rakṣāṁsi ca sahasraśaḥ ||**

**sumāli-māli-pramukhāḥ kārtasvara-paricchadāḥ |**

**pratiṣidhyendra-senāgraṁ mṛtyor api durāsadam ||**

**abhyardayann asambhrāntāḥ siṁha-nādena durmadāḥ |**

**gadābhiḥ parighair bāṇaiḥ prāsa-mudgara-tomaraiḥ ||**

_na katamenāpi vyākhyātam._

—o)0(o—

**|| 6.10.23 ||**

**śūlaiḥ paraśvadhaiḥ khaḍgaiḥ śataghnībhir bhuśuṇḍibhiḥ |**

**sarvato’vākiran śastrair astraiś ca vibudharṣabhān ||**

**śrīdharaḥ : **śataghnī ca catur-hastā loha-kaṇṭaka-sañcitā | bhuśuṇḍī sarvato-loha-kaṇṭakānukramonnatā|| ity abhidhānam ||23||

**krama-sandarbhaḥ : _na vyākhyātam._**

**viśvanāthaḥ : **syāt śataghnī caturhastā lauhakaṇṭaka-sañcitā | bhūśuṇḍī sarvato lauha-kaṇṭakānukramonnatā ityabhidhānam ||24||

—o)0(o—

**|| 6.10.24 ||**

**na te’dṛśyanta sañchannāḥ śara-jālaiḥ samantataḥ |**

**puṅkhānupuṅkha-patitair jyotīṁṣīva nabho-ghanaiḥ ||**

**śrīdharaḥ : **puṅkho mūla-deśaḥ | ekasya mūla-deśam anu tat saṁllagno’parasya puṅkho yathā bhavati tathā | nabha-sthair ghanair jyotīṁṣīvety anena teṣāṁ tad aprāptiḥ sūcitā ||24||

**krama-sandarbhaḥ : _na vyākhyātam._**

**viśvanāthaḥ : **te devāḥ puṅkhaḥ śarasya mūla-deśa ekasya puṅkham anu patito yaḥ śaras tasya puṅkham anv evaṁ patitaiḥ | nabhasthairghanair jyotīṁṣīvety anena teṣāṁ tad-aprāptiḥ sūcitā ||24||

—o)0(o—

**|| 6.10.25 ||**

**na te śastrāstra-varṣaughā hy āseduḥ sura-sainikān |**

**chinnāḥ siddha-pathe devair laghu-hastaiḥ sahasradhā ||**

**śrīdharaḥ : **tām evāha—na ta iti | śastrāṇām astrāṇāṁ ca yāni varṣāṇi teṣām oghāḥ nāsedur na prāpuḥ | siddha-pathe ākāśe ||25||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.10.26 ||**

**atha kṣīṇāstra-śastraughā giri-śṛṅga-drumopalaiḥ |**

**abhyavarṣan sura-balaṁ cicchidus tāṁś ca pūrvavat ||**

**śrīdharaḥ : **kṣīṇā astrāṇāṁ ca śastrāṇāṁ ca oghā yeṣām | giri-śṛṅgair drumair upalaiś ca ||26||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.10.27 ||**

**tān akṣatān svastimato niśāmya**

**śastrāstra-pūgair atha vṛtra-nāthāḥ |**

**drumair dṛṣadbhir vividhādri-śṛṅgair**

**avikṣatāṁs tatrasur indra-sainikān ||**

**śrīdharaḥ : **tān indra-sainikān śastrāṇām astrāṇāṁ ca pūgaiḥ samūhair akṣatān kṣata-śūnyān svasti-mataḥ sukhino drumādibhiś cāvikṣatān niśāmya dṛṣṭvā | vṛtto nātho yeṣāṁ te | tatrasur bhītāḥ ||27||

**krama-sandarbhaḥ : _na vyākhyātam._**

**viśvanāthaḥ : **niśamya dṛṣṭvā | tatrasur bhītāḥ ||27||

—o)0(o—

**|| 6.10.28 ||**

**sarve prayāsā abhavan vimoghāḥ**

**kṛtāḥ kṛtā deva-gaṇeṣu daityaiḥ |**

**kṛṣṇānukūleṣu yathā mahatsu**

**kṣudraiḥ prayuktā ūṣatī rūkṣa-vācaḥ ||**

**śrīdharaḥ : **kṛtāḥ kṛtāḥ punaḥ punaḥ kṛtāḥ | kṛṣṇo’nukūlo yeṣāṁ teṣu deva-gaṇeṣu | ruśatīḥ ruśatya akalyāṇyo rūkṣāḥ paruṣā vāco yathā mahatsu kṣobha-kartryo na bhavanti tadvat |

**krama-sandarbhaḥ : _na vyākhyātam._**

**viśvanāthaḥ : **kṛtāḥ kṛtāḥ punaḥ punaḥ kṛtāḥ yathā mahatsu vaiṣṇaveṣu ūṣatīr uṣatyaḥ yūyaṁ śīghraṁ mriyadhvam ity akalyāṇyaḥ | rūkṣāḥ paruṣā vācaḥ re re adhamā ity-ādyāḥ ||28||

—o)0(o—

**|| 6.10.29 ||**

**te sva-prayāsaṁ vitathaṁ nirīkṣya**

**harāv abhaktā hata-yuddha-darpāḥ |**

**palāyanāyāji-mukhe visṛjya**

**patiṁ manas te dadhur ātta-sārāḥ ||**

**śrīdharaḥ : **hato yuddhe darpo yeṣāṁ te | āttaḥ parair gṛhītaḥ sāro dhairyaṁ yeṣām | te ati-prasiddhā api te daityāḥ | evaṁ te ity asyāpaunar uktyam | āji-mukhe yuddhārambhe | patiṁ visṛjya palāyanāya mano dadhuḥ | yato harāv abhaktāḥ ||29||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.10.30 ||**

**vṛtro’surāṁs tān anugān manasvī**

**pradhāvataḥ prekṣya babhāṣa etat |**

**palāyitaṁ prekṣya balaṁ ca bhagnaṁ**

**bhayena tīvreṇa vihasya vīraḥ ||**

**śrīdharaḥ : **pradhāvataḥ palāyamānān prekṣya ādāv eva tīvreṇa bhayena palāyitaṁ bhagnaṁ ca tad balaṁ sainyaṁ tac ca prekṣya etad vakṣyamāṇaṁ babhāṣe ||30||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.10.31 ||**

**kālopapannāṁ rucirāṁ manasvināṁ**

**jagāda vācaṁ puruṣa-pravīraḥ |**

**he vipracitte namuce puloman**

**mayānarvan chambara me śṛṇudhvam ||**

**śrīdharaḥ : **tad eva viśinaṣṭi | kālopapannām avasarocitām | manasvināṁ rucirām | he maya, he anarvan, me vācaṁ śṛṇuta ||31||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.10.32 ||**

**jātasya mṛtyur dhruva eva sarvataḥ**

**pratikriyā yasya na ceha kḷptā |**

**loko yaśaś cātha tato yadi hy amuṁ**

**ko nāma mṛtyuṁ na vṛṇīta yuktam ||**

**śrīdharaḥ : **tato mṛtyor iha yaśo lokaḥ svargaś ca yadi syāt atha tarhi amuṁ mṛtyum | yuktaṁ samīcīnaṁ prāptaṁ vā ||32||

**krama-sandarbhaḥ : _na vyākhyātam._**

**viśvanāthaḥ : **tato mṛtyor iha yaśaḥ svargaś ca yadi syāt, atha tarhi amuṁ mṛtyum | yuktaṁ samicitam ||32||

—o)0(o—

**|| 6.10.33 ||**

**dvau sammatāv iha mṛtyū durāpau**

**yad brahma-sandhāraṇayā jitāsuḥ |**

**kalevaraṁ yoga-rato vijahyād**

**yad agraṇīr vīra-śaye’nivṛttaḥ ||**

**śrīdharaḥ : **brahma-sandhāraṇayā kalevaraṁ jahyād iti yatsa eko mṛtyuḥ | vīra-śaye raṇa-bhūmāv anivṛtto’parāṅ bhukhaḥ san jahyād iti yat sa ekaḥ | tau dvāv iha śāstre sammatau mṛtyū | tathā ca smṛtiḥ—


    dvāv imau puruṣau loke sūrya-maṇḍala-bhedinau | 


    parivrāḍ yoga-yuktaś ca raṇe cābhimukho hataḥ || iti ||33||

**krama-sandarbhaḥ : _na vyākhyātam._**

**viśvanāthaḥ : **vīra-śaye saṅgrāme anivṛttaḥ abhimukhasthaḥ ||33||

—o)0(o—

iti sārārtha-darśinyāṁ harṣiṇyāṁ bhakta-cetasām |

ṣaṣṭhasya daśamo’dhyāyaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 


    viśvarūpopākhyāne daśamo’dhyāyaḥ |

|| 6.10 ||



(6.11)


### athaikādaśo’dhyāyaḥ


## vṛtra-vākyam

**|| 6.11.1 ||**

**śrī-śuka uvāca—**

**ta evaṁ śaṁsato dharmaṁ vacaḥ patyur acetasaḥ |**

**naivāgṛhṇanta sambhrāntāḥ palāyana-parā nṛpa ||**

**śrīdharaḥ : **

ekādaśe tu vṛtrasya yudhyamānasya vajriṇā |

bhakti-jñāna-balodarkāś citrā vāco’nuvarṇitāḥ ||

śaṁsataḥ kathayataḥ patyur vacaḥ ||1||

**krama-sandarbhaḥ : _na vyākhyātam._**

**viśvanāthaḥ : **

ekādaśe tu saṅgrāma-madhye vṛtrasya varṇitāḥ |

śaurya-mayyo giraḥ kāścit prema-mayyaś ca kāścana ||1||

 —o)0(o—

**|| 6.11.2 ||**

**viśīryamāṇāṁ pṛtanām āsurīm asurarṣabhaḥ |**

**kālānukūlais tridaśaiḥ kālyamānām anāthavat ||**

**śrīdharaḥ : **kālānukūlaiḥ kālānuvartibhiḥ | kālyamānāṁ vidrāvyamāṇām ||2||

**krama-sandarbhaḥ : _na vyākhyātam._**

**viśvanāthaḥ : **anāthavat anāthām iva ||2||

 —o)0(o—

**|| 6.11.3 ||**

**dṛṣṭvātapyata saṅkruddha indra-śatrur amarṣitaḥ |**

**tān nivāryaujasā rājan nirbhartsyedam uvāca ha ||**

**śrīdharaḥ : **amarṣito’sahamānas tāṁs tridaśān nivārya nirbhartsya cedaṁ vakṣyamāṇam uvāca ||3||

**krama-sandarbhaḥ : _na vyākhyātam._**

**viśvanāthaḥ : **tāṁs tridaśān ||3||

 —o)0(o—

**|| 6.11.4 ||**

**kiṁ va uccaritair mātur dhāvadbhiḥ pṛṣṭhato hataiḥ |**

**na hi bhīta-vadhaḥ ślāghyo na svargyaḥ śūra-māninām ||**

**śrīdharaḥ : **tad evāha—nahīti ||4||

**krama-sandarbhaḥ : _na vyākhyātam._**

**viśvanāthaḥ : **he mātur uccaritāḥ purīṣa-tulyā devāḥ pṛṣṭhato hatair daityaiḥ kiṁ na yaśo nāpi dharmaḥ | tṛtīyānta-pāṭhe daityānāṁ viśeṣaṇaṁ bhītānāṁ vadho na ślāghyaḥ kartṛ-karmaṇor ubhayor api yaśo dharmābhāva-vyañjakatvāt jugupsita ity arthaḥ ||4||

 —o)0(o—

**|| 6.11.5 ||**

**yadi vaḥ pradhane śraddhā sāraṁ vā kṣullakā hṛdi |**

**agre tiṣṭhata mātraṁ me na ced grāmya-sukhe spṛhā ||**

**śrīdharaḥ : **pradhane saṅgrāme | sāraṁ dhairyaṁ hṛdi cet tarhi he kṣullakāḥ kṣudrāḥ | mātraṁ kṣaṇa-mātram agre tiṣṭhata | na ced iha loka-bhoge spṛhāsti ||5||

**krama-sandarbhaḥ : _na vyākhyātam._**

**viśvanāthaḥ : **pradhane yuddhe sāraṁ dhairyaṁ he kṣullakāḥ kṣudrāḥ ||5||

 —o)0(o—

**|| 6.11.6 ||**

**evaṁ sura-gaṇān kruddho bhīṣayan vapuṣā ripūn |**

**vyanadat sumahā-prāṇo yena lokā vicetasaḥ ||**

**śrīdharaḥ : **sura-gaṇān sumahān prāṇo balaṁ yasya | yena vicetaso babhūvuḥ ||6||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.11.7 ||**

**tena deva-gaṇāḥ sarve vṛtra-visphoṭanena vai |**

**nipetur mūrcchitā bhūmau yathaivāśaninā hatāḥ ||**

**śrīdharaḥ : **vṛtrasya visphoṭanena nādena ||7||

**krama-sandarbhaḥ : _na vyākhyātam._**

**viśvanāthaḥ : **vaīti cārthe visphoṭitam uru-pragaṇḍayoḥ karatalāghātas tena ca ||7||

 —o)0(o—

**|| 6.11.8 ||**

**mamarda padbhyāṁ sura-sainyam āturaṁ**

**nimīlitākṣaṁ raṇa-raṅga-durmadaḥ |**

**gāṁ kampayann udyata-śūla ojasā**

**nālaṁ vanaṁ yūtha-patir yathonmadaḥ ||**

**śrīdharaḥ : **udyataṁ śūlaṁ yena | nālaṁ vanaṁ nalānāṁ vanam udgato mado yasya sa yūtha-patir gajo yathā mardayati ||8||

**krama-sandarbhaḥ : _na vyākhyātam._**

**viśvanāthaḥ : **āturatvād eva mudrita-netram | nalānāṁ vanaṁ nālaṁ yūthapatir hastī ||8||

 —o)0(o—

**|| 6.11.9 ||**

**vilokya taṁ vajra-dharo’tyamarṣitaḥ**

**sva-śatrave’bhidravate mahā-gadām |**

**cikṣepa tām āpatatīṁ suduḥsahāṁ**

**jagrāha vāmena kareṇa līlayā ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **abhidravate sammukham āgacchate ||9||

 —o)0(o—

**|| 6.11.10 ||**

**sa indra-śatruḥ kupito bhṛśaṁ tayā**

**mahendra-vāhaṁ gadayoru-vikramaḥ |**

**jaghāna kumbha-sthala unnadan mṛdhe**

**tat karma sarve samapūjayan nṛpa ||**

**_na katamena vyākhyātam |_**

 —o)0(o—

**|| 6.11.11 ||**

**airāvato vṛtra-gadābhimṛṣṭo**

**vighūrṇito’driḥ kuliśāhato yathā |**

**apāsarad bhinna-mukhaḥ sahendro**

**muñcann asṛk sapta-dhanur bhṛśārtaḥ ||**

**śrīdharaḥ : **sapta-dhanuḥ-pramāṇaṁ deśam ||11||

**krama-sandarbhaḥ : _na vyākhyātam._**

**viśvanāthaḥ : **bhinna-mukhaḥ vidīrṇa-vaktraḥ sapta-dhanur aṣṭa-viṁśati-hasta-mātram ||11||

 —o)0(o—

**|| 6.11.12 ||**

**na sanna-vāhāya viṣaṇṇa-cetase**

**prāyuṅkta bhūyaḥ sa gadāṁ mahātmā |**

**indro’mṛta-syandi-karābhimarśa-**

**vīta-vyatha-kṣata-vāho’vatasthe ||**

**śrīdharaḥ : **sanno’vasanno vāho yasya tasmai na prāyuṅkta | amṛta-syandī amṛta-srāvī yaḥ svakaras tenābhimarśaḥ sparśas tena vīta-vyatho gata-duḥkhaḥ kṣato vāho yasyendrasya sa tathābhūto’vatasthe ||12||

**krama-sandarbhaḥ : _na vyākhyātam._**

**viśvanāthaḥ : **sanno’vasanno vāho yasya tasmai | amṛta-syandī amṛta-srāvī yaḥ svakaras tasyābhimarśena sparśena gata-vyathaḥ ||12||

 —o)0(o—

**|| 6.11.13 ||**

**sa taṁ nṛpendrāhava-kāmyayā ripuṁ**

**vajrāyudhaṁ bhrātṛ-haṇaṁ vilokya |**

**smaraṁś ca tat-karma nṛśaṁsam aṁhaḥ**

**śokena mohena hasan jagāda ||**

**śrīdharaḥ : **sa vṛtraḥ | he nṛpendra ! āhavakāmyayā yuddhecchayāvasthitam | bhrātṛ-haṇaṁ bhrātā viśvarūpas tasya hantāram | nṛśaṁsaṁ krūraṁ tad evāṁhaḥ pāpaṁ tasya karma smaran ||13||

**krama-sandarbhaḥ : _na vyākhyātam._**

**viśvanāthaḥ : **nṛśaṁsaṁ krūram ||13||

 —o)0(o—

**|| 6.11.14 ||**

**śrī-vṛtra uvāca—**

**diṣṭyā bhavān me samavasthito ripur**

**yo brahma-hā guru-hā bhrātṛ-hā ca |**

**diṣṭyānṛṇo’dyāham asattama tvayā**

**mac-chūla-nirbhinna-dṛṣad-dhṛdācirāt ||**

**śrīdharaḥ : **yo brahmahā brāhmaṇaṁ hatavān viśeṣataḥ sva-guruṁ mama ca bhrātaraṁ sa bhavān agrataḥ samavasthitaḥ etad diṣṭyā bhadraṁ jātam | diṣṭyety avyayam ānandārthe | he asattama ! mama śūlena nirbhinnaṁ dṛṣat-tulyaṁ hṛt hṛdayaṁ yasya tena tvayā nimitta-bhūtenādyācirād eva bhrātur anṛṇo’haṁ syām etac ca diṣṭyā ||14||

**krama-sandarbhaḥ : _na vyākhyātam._**

**viśvanāthaḥ : **mac-chūlena nirbhinnaṁ dṛśat-tulyaṁ hṛdayasya tathābhūtena satā adyāham anṛṇo’bhūvam ||14||

 —o)0(o—

**|| 6.11.15 ||**

**yo no’grajasyātma-vido dvijāter**

**guror apāpasya ca dīkṣitasya |**

**viśrabhya khaḍgena śirāṁsy avṛścat**

**paśor ivākaruṇaḥ svarga-kāmaḥ ||**

**śrīdharaḥ : **svarga-kāmo yo bhavān avṛścat | svarga-kāmo yājñikaḥ paśor iveti vā ||15||

**krama-sandarbhaḥ : _na vyākhyātam._**

**viśvanāthaḥ : **svarga-kāmo yājñiko bhavāṁś ca ||15||

 —o)0(o—

**|| 6.11.16 ||**

**śrī-hrī-dayā-kīrtibhir ujjhitaṁ tvāṁ**

**sva-karmaṇā puruṣādaiś ca garhyam |**

**kṛcchreṇa mac-chūla-vibhinna-deham**

**aspṛṣṭa-vahniṁ samadanti gṛdhrāḥ ||**

**śrīdharaḥ : **taṁ tvām aspṛṣṭa-vahnim adagdha-dehaṁ samadanti | vartamāna-sāmīpye vartamānavan nirdeśaḥ ||16||

**krama-sandarbhaḥ : **aspṛṣṭa-vahniṁ samadantīti krodhenaivāsambhavoktiḥ ||16||

**viśvanāthaḥ : **samadantīti vartamāna-sāmīpye vartamānavad iti laṭ ||16||

 —o)0(o—

**|| 6.11.17 ||**

**anye’nu ye tveha nṛśaṁsam ajñā**

**yad udyatāstrāḥ praharanti mahyam |**

**tair bhūta-nāthān sagaṇān niśāta-**

**triśūla-nirbhinna-galair yajāmi ||**

**śrīdharaḥ : **anye’pi ye ajñā iha tvā tvāṁ nṛśaṁsam anu mahyam udyatāstrāḥ santo yadi praharanti tair bhūtanāthān bhairavādīn yakṣyāmi | kathambhūtaiḥ ? niśātaṁ tīkṣṇīkṛtaṁ yan mama triśūlaṁ tena nirbhinno galo yeṣāṁ taiḥ ||17||

**krama-sandarbhaḥ : _na vyākhyātam._**

**viśvanāthaḥ : **anye ye tvā tvām anugatāḥ tair yajāmi yakṣyāmi asura-dvāraiva | tena cāsurān asureṣṭa-devān bhūtanāthāṁś ca prīṇayāmīty arthaḥ ||17||

 —o)0(o—

**|| 6.11.18 ||**

**atho hare me kuliśena vīra**

**hartā pramathyaiva śiro yadīha |**

**tatrānṛṇo bhūta-baliṁ vidhāya**

**manasvināṁ pāda-rajaḥ prapatsye ||**

**śrīdharaḥ : **atho athavā | hare bho indra ! yadi bhavān eva mama śiro hartā hariṣyati tatra tathā satya nṛṇo vimukta-karma-bandhaḥ san bhūtebhyo baliṁ dehena vidhāya manasvināṁ pāda-rajaḥ prapatsya dhīrāṇāṁ padaṁ prāpsyāmi ||18||

**krama-sandarbhaḥ : _na vyākhyātam._**

**viśvanāthaḥ : **atho athavā bhūtebhyaḥ śṛgālādibhyo baliṁ sva-dehenātisthūlena vidhāya dattvā anṛṇaḥ śodhita-ṛṇaḥ san manasvināṁ śrī-nāradādi-bhaktānāṁ pāda-rajaḥ prāpsyāmi ||18||

 —o)0(o—

**|| 6.11.19 ||**

**sureśa kasmān na hinoṣi vajraṁ**

**puraḥ sthite vairiṇi mayy amogham |**

**mā saṁśayiṣṭhā na gadeva vajraḥ**

**syān niṣphalaḥ kṛpaṇārtheva yāc‘ā ||**

**śrīdharaḥ : **jīvitād api mṛtyur eva mamābhimata ity āśayenāha—sureśeti | na hinoṣi nahi kṣipasi | gadeva viphalo yāsyatīti saṁśayaṁ mā kārṣīḥ | kṛpaṇād arthaḥ prayojanaṁ yasyāh sā yācñā yathā niṣphalā tathā na syāt ||19||

**krama-sandarbhaḥ : _na vyākhyātam._**

**viśvanāthaḥ : **tvaṁ yathā jīvitvā svargīya-viṣaya-bhogam abhilayasi tathaivāhaṁ mṛtvā vaikuṇṭhe bhagavataḥ sākṣāc-caraṇa-sevām abhilāṣāmīti tava ca mama cābhīṣṭaṁ sidhyatu kim iti mad-vadhe vilambase ity āha—sureśeti | vajra-kṣepasyaivambhūtaṁ lakṣyaṁ kadā prāpsyāmīty āha | pura eva kevalaṁ sthite, na tu kam api pratīkāraṁ kurvatīty arthaḥ | 

nanu, mahāsattve tvayi kadācid vajra-kṣepo niṣphalaḥ syād iti śaṅke, tatrāha—amogham avyartham | nanu, gadā yathā madīyaiva tvat-pāṇi-gatā mama pīḍā-karī sākṣād evābhūt tathaiva yadi vajro’pi syāt tadāhaṁ kiṁ kariṣyāmīty ata āha—meti | kṛpaṇād arthaṁ prayojanaṁ yasyāḥ sā yācñā yathā niṣphalā, tathā vajraṁ niṣphalaṁ na syāt ||19||

 —o)0(o—

**|| 6.11.20 ||**

**nanv eṣa vajras tava śakra tejasā**

**harer dadhīces tapasā ca tejitaḥ |**

**tenaiva śatruṁ jahi viṣṇu-yantrito**

**yato harir vijayaḥ śrīr guṇās tataḥ ||**

**śrīdharaḥ : **amoghatve hetuṁ vadaṁs taṁ protsāhayati—nanv iti | tejtas tīkṣṇīkṛtaḥ | śatruṁ māṁ jahi | viṣṇunā yantritaḥ preritaḥ ||20||

**krama-sandarbhaḥ : _na vyākhyātam._**

**viśvanāthaḥ : **amoghatve hetuṁ vadan protsāhayati—nanv iti | harer bhagavataḥ tejasā dadhīces tapasā ca tejtas tīkṣṇīkṛtaḥ | viṣṇunā yantritaḥ preritaḥ | yato yatra pakṣe ||20||

 —o)0(o—

**|| 6.11.21 ||**

**ahaṁ samādhāya mano yathāha naḥ**

**saṅkarṣaṇas tac-caraṇāravinde |**

**tvad-vajra-raṁho-lulita-grāmya-pāśo**

**gatiṁ muner yāmy apaviddha-lokaḥ ||**

**śrīdharaḥ : **hananena mama pīḍā syād ity api mā saṁśayiṣṭhā ity āha—aham iti | saṅkarṣaṇo mat-patir yathāha tathā tadīya-caraṇāravinde manaḥ samādhāya muner yogino gatim ahaṁ yāsyāmi | tava vajrasya raṁhasā lulitaś chinno grāmya-pāśo viṣaya-bhoga-lakṣaṇo yasya | apaviddha-lokas tyakta-dehaḥ ||21||

**krama-sandarbhaḥ : _na vyākhyātam._**

**viśvanāthaḥ : **ayam eva māṁ pralobhya punaḥ parākramāviṣkāreṇa vajraṁ ca niṣphalasya punar api māṁ haniṣyatīti mā maṁsthāḥ | ahaṁ yat karomi tad ekāgra-manāḥ śṛṇv ity āha—aham iti | saṅkarṣaṇo no’smākaṁ prabhuḥ yathāha tathā tac-caraṇāravinde manaḥ samādhāya muner yogino gatim ahaṁ yāsyāmi | tvad-vajrasya raṁhasā lulitaḥ khaṇḍitaḥ grāmya-pāśākāra etad-deho yasya saḥ | apaviddha-lokas tyakta-trilokaiśvaryaḥ ||21||

 —o)0(o—

**|| 6.11.22 ||**

**puṁsāṁ kilaikānta-dhiyāṁ svakānāṁ**

**yāḥ sampado divi bhūmau rasāyām |**

**na rāti yad dveṣa udvega ādhir**

**madaḥ kalir vyasanaṁ samprayāsaḥ ||**

**śrīdharaḥ : **tarhi bhagavān saṅkarṣaṇaḥ sva-bhṛtyāya mahyam eva svargādi-sampado dāsyatīty api mā saṁśayiṣṭhā ity āha—puṁsām iti | svarge bhūmau rasātale ca **yāḥ sampadas **tāḥ **kila** niścitaṁ **na rāti** na dadāti | tatra hetuḥ—**yad** yābhyo **dveṣādayo** bhavanti ||22||

**krama-sandarbhaḥ : _na vyākhyātam._**

**viśvanāthaḥ : **tarhi tvad-bhakti-toṣitaḥ saṅkarṣaṇas tubhyam eva svargādy-aiśvaryaṁ dāsyatīti mā vādīḥ | śṛṇu re śakra ! mat-prabhos tvaṁ ca bhakto’haṁ ca bhaktas tatra tubhyam eva bhogaiśvaryaṁ dadāti, na tu mahyam ity atra kāraṇaṁ mat-prabhoḥ svabhāvam eva śṛṇv ity āha—puṁsām iti | **yāḥ sampadas** tā **ekānta-dhībhyaḥ pumbhyo na rāti** na dadāti | kutaḥ ? yad yataḥ saṁpadbhyo dveṣādayo bhakti-sukhe vikṣepakā bhavantīty ataḥ ||22||

 —o)0(o—

**|| 6.11.23 ||**

**traivargikāyāsa-vighātam asmat-**

**patir vidhatte puruṣasya śakra |**

**tato’numeyo bhagavat-prasādo**

**yo durlabho’kiñcana-gocaro’nyaiḥ ||**

**śrīdharaḥ : **tarhi sva-bhaktasya kiṁ vidhatte ? tatrāha—**traivargiko** dharmārtha-kāma-viṣayo ya **āyāsas** tasya **vighātaṁvidhatte** | **tata** āyāsoparamād **anumeyo** na tv aiśvaryādinā | ataḥ samyag-bhagavat-prasādābhāvāt tava sampado bhaviṣyantīti bhāvaḥ ||23||

**krama-sandarbhaḥ : _na vyākhyātam._**

**viśvanāthaḥ : **māṁ sva-pārśvaṁ śīghram eva netuṁ vajreṇa mad-vadhopāyam uktvā yat tubhyaṁ mat-prabhur bhoga-sampadaṁ dadāti, etenaiva tvam ātmani tasyānugrahābhāvaṁ manyasvety āha | **traivargiko** dharmārtha-kāma-viṣayo ya **āyāsas** tasya **vighātaṁvidhattepuruṣasya** svāntaraṅga-bhaktasya | tata āyāsoparamād eva **bhagavat-prasādo’numeyaḥ** | 

nanv evam asmad-anubhave tu na bhāti, tatrāha—sa **akiñcana-gocara** eva, **anyair** yuṣmābhis tu **durlabho** yuṣmad-agocara evety atas tvayi tasya samyak prasādābhāvāt tava sampado bhaviṣyantīti viśvasto bhūtvā śīghraṁ vajraṁ nikṣipeti bhāvaḥ ||23||

 —o)0(o—

**|| 6.11.24 ||**

**ahaṁ hare tava pādaika-mūla-**

**dāsānudāso bhavitāsmi bhūyaḥ |**

**manaḥ smaretāsu-pater guṇāṁs te**

**gṛṇīta vāk karma karotu kāyaḥ ||**

**śrīdharaḥ : **evam indrāya svābhiprāyaṁ nivedya bhagavantaṁ prārthayate—aham iti | **tava pādāv** eva **ekaṁ mūlam** āśrayo yeṣāṁ teṣāṁ **dāsānām anudāso bhūyo bhavitāsmi** bhaviṣyāmi bhaveyam | **asupateḥ** prāṇanāthasya tava **guṇān** mama **manaḥ smaratu** | **vāg** api tān eva **kīrtayatu** | **kāyas** tavaiva **karma karotu** ||24||

**caitanya-mata-mañjuṣā : **prāg-janma-siddhā hari-bhaktir asyāsura-dehe’pi tathaiva vartata iti darśayati—ahaṁ hare ity-ādi | he hare ! **tava pādāv** eva **ekaṁ mūlaṁ** jīvanopāyo yeṣāṁ teṣāṁ vaiṣṇavānāṁ **dāsānudāso bhavitāsmi**, **bhūyaḥ** purā-bhavam eva | śrī-nāradasya dāsatvena, adhunā tu bhavann evāsmi, bhūyo’py etad-dehānantaraṁ ca bhavitāsmīti bhāvaḥ | **manaḥ smaretāsu-pater** ity-ādi | teṣām aṅga-saṅgenāpi evaṁ bhavatīti bhāvaḥ ||24||

**krama-sandarbhaḥ : **sā ca śuddhā prītiḥ śrīmato vṛtrasya dṛśyate | yathoktaṁ tenaiva—aham iti catuṣkam ||24|| [prīti-sandarbhaḥ 72]

**viśvanāthaḥ : **tad api vajram anikṣipantam indraṁ dṛṣṭvā "hanta hanta varākam imaṁ śatruṁ bahir darśinaṁ kim iti bravīmi, sva-prabhoś caranāravinda eva kiṁ na nivedayāmi" iti dhyānāvirbhūtaṁ bhagavantam ālokyāha—aham iti | **tava pādāv** eva ekaṁ **mūlam** āśrayo yeṣāṁ teṣāṁ **dāsānām anudāso bhūyaḥ** punar api **bhavitāsmi** bhaviṣyāmi | kiṁ tatra kiyān vilambo vartate ? taṁ kṛpayā kathaya | utkaṇṭhayā jarjarībhūto’smīti bhāvaḥ | nanv avilambenaiva tvām aham eṣa evātmasāt-karomi svābhīṣṭān varān vṛṇv ity āha—**mano** mama **asupateḥ** prāṇa-nāthasya tava prāṇanāthaṁ tvāṁ **smaratuvāk** guṇan kīrtayatu **kāyaḥ karma** tvat-pāda-saṁvāhana-vyajana-tāmbūla-pradānādikaṁ **karotv** iti kāya-vāṅ-manasāṁ me prārthanā ||24||

 —o)0(o—

**|| 6.11.25 ||**

**na nāka-pṛṣṭhaṁ na ca pārameṣṭhyaṁ**

**na sārva-bhaumaṁ na rasādhipatyam |**

**na yoga-siddhīr apunar-bhavaṁ vā**

**samañjasa tvā virahayya kāṅkṣe ||**

**śrīdharaḥ : **nanu kiṁ dāsyena tubhyaṁ mahā-phalāni dāsyāmi ? tatrāha—**nākapṛṣṭhaṁ **dhruva-padaṁ brahma-lokādikaṁ ca | he **samañjasa** ! nikhila-saubhāgya-nidhe ! **tvā** tvāṁ **virahayya** pṛthak-kṛtya na **kāṅkṣe** necchāmi ||25||

**caitanya-mata-mañjuṣā : **sat-svargādiṣu kathaṁ na tad-bhakta-dāsānudāsatvaṁ prārthayasi ? ity āha—na nāka-pṛṣṭham ity-ādi | kim etāvatā ? apavargam api **na kāṅkṣe**, na kāṅkṣāmi | tarhi kiṁ kāṅkṣasi ? ity āha—**tvā virahayya** tvā tvāṁ tyaktvā sarvaṁ na kāṅkṣāmi, tvām eva kāṅkṣāmīti bhāvaḥ ||25||

**krama-sandarbhaḥ : nākapṛṣṭhaṁ** dhruva-padam | **sārvabhaumaṁ** śrī-priyavratādīnām iva mahārājyam | **rasādhipatyaṁ** pātālādi-svāmyam | **apunarbhavaṁ** mokṣam api | atra nākapṛṣṭhādi-catuṣṭayasyānukramaś cottarottara-nyūnatva-vivakṣayādho’dho-vivakṣayā ca | tataś cottarottaraṁ kaimutyam api | dhruva-padasya śraiṣṭhyaṁ viṣṇu-pada-sannihitatvāt | **yoga-siddhy**-ādi-dvayaṁ tu sārvatrikam iti paśyad vinyastam | anyayos tūttara-śraiṣṭhyam ||25|| [prīti-sandarbhaḥ 72]

**viśvanāthaḥ : **nanu tubhyaṁ svargāpavargādīni sarvāṇy eva phalāni dadāmi gṛhāṇeti tatra sa-śiro-dhūnanaṁ na na nety āha—neti | **nākapṛṣṭhaṁ** svarga-padam | **tvā** tvāṁ **virahayya** tyaktvā tvad-viraheṇa mama prāṇā jvalanti, svargādayaḥ kiṁ me sukhayiṣyantīti dhvaniḥ | tvat-saṁyoge mama pūrva-ślokoktaṁ vara-trayaṁ bhavet, tadā tad eva me svargāpavargādi sarva-sukhatamaṁ, kim etair gṛhītair ity anudhvaniḥ ||25||

 —o)0(o—

**|| 6.11.26 ||**

**ajāta-pakṣā iva mātaraṁ khagāḥ**

**stanyaṁ yathā vatsatarāḥ kṣudhārtāḥ |**

**priyaṁ priyeva vyuṣitaṁ viṣaṇṇā**

**mano’ravindākṣa didṛkṣate tvām ||**

**śrīdharaḥ : **tarhi kim icchasi tad āha—ajāta-pakṣāḥ khagā ghūkādibhiḥ pīḍitā yathā mātaram | yathā ca dāmnā baddhā bāla-vatsāḥ stanyam | yathā ca vyuṣitaṁ dūra-deśa-gataṁ priyaṁ kāmena viṣaṇṇā priyā | tathā me manas-tāpa-traya-pīḍitaṁ karmabhir baddhaṁ ca kāmādibhir viṣaṇṇaṁ ca tvāṁ didṛkṣate draṣṭum icchatīty arthaḥ ||26||

**caitanya-mata-mañjuṣā : **mat-prārthanaṁ te kīdṛśam ity āha—ajāta-pakṣā ity-ādi | uḍḍayanābhāvād ghūkādi-bhayād yathā **mātaraṁ** didṛkṣante, ato bhayaṁ tvatta evāpayāti | tarhi bhayābhāva eva te kāmaḥ ? naivam, kāminaṁ kāminīveti mayocyate, api tu **priyaṁ priyevety** uktaṁ, tayos tu premaiva kevalaṁ, na tu kāmaḥ, atas tvayi tathaiva premā bhūyād ity arthaḥ ||26||

**krama-sandarbhaḥ : **athāha—ajāteti | atrājāta-pakṣā ity anenānanyāśrayatvaṁ tad-anugamanāsamarthatvaṁ ca | tathā tat-sahitena mātaram ity anenānanya-svābhāvika-dayālutvaṁ tadīya-dayādhikyaṁ ca vyañjitam | tena tena ca mātari teṣām api prīty-atiśayo darśitaḥ | tatas tat-sāmyena tadvad ātmano’pi bhagavati prīty-ādhikya-hetukā didṛkṣā vyañjitā | tathāpi tan-mātrā yad vastv-antaram upakriyate tad eva teṣām upajīvyam āsvādyaṁ ceti kevala-tan-niṣṭhatvābhāvād aparitoṣeṇa dṛṣṭāntaram āha—stanyam iti | atra didṛkṣā-yojanārthaṁ mātaram ity evānuvartayitavye stanyam ity uktis tasyās tais tad-aṁśa-prācurya-bhāvanayā | vastutas tasya tadīya-śarīrāṁśatayā ca tad-abheda-vivakṣārthā | 

tataḥ stanyaṁ stanya-rūpa-tad-aṁśamayīṁ mātaram ity eva labdhe tādṛśī mātaiva tair upajīvyate āsvādyate ceti pūrvataḥ śraiṣṭhyaṁ darśitam | tathā vatsatarā atyanta-bāla-vatsās tata eva svāmi-baddhatayā tad-anugatāv asamarthā iti sādhāraṇye’pi bahu-samayātikramāt | kṣudhārtā ity anena pūrvato vaiśiṣṭyam | tathā go-jāteḥ snehātiśaya-svābhāvyena ca tad-anusandheyam | 

atha tathāpy uttara-dṛṣṭānte stanya-gavoḥ kārya-kāraṇa-bhāvena bhedaṁ vitarkya-dṛṣṭānta-dvaye’py ajāta-pakṣatvādi-viśeṣaṇair āyatyāṁ tādṛśa-prīter asthiratāṁ cālokya dṛṣṭāntāntaram āha—priyam iti | satsv api vācakāntareṣūbhayoḥ priya-śabdenaiva nirdeśāt svābhāvikāvyabhicāri-prītimantāv eva tau gṛhītau | yatra vārdhakye bālye’pi saha-maraṇādikaṁ dṛśyate, tatas tādṛśī kāpi priyā yathā tādṛśaṁ priyaṁ vyuṣitaṁ vidūra-proṣitaṁ santam ananyopajīvitvena viṣaṇṇā satī didṛkṣate, locana-dvārā tad-āsvādāya bhṛśam utkaṇṭhate, tathā mama mano’pi tvām ity arthaḥ | atra dārṣṭāntike’pi sva-kartṛkatvam anuktvā manaḥ-kartṛkatvollekhenābuddhi-pūrvaka-pravṛtti-prāptau prīteḥ svābhāvikatvena avyabhicāritvaṁ vyaktam | tathāravindākṣeti manaso bhramara-tulyatā-sūcanena bhagavataḥ parama-madhurimollekhena ca tasyaivopajīvyatvam āsvādyatvaṁ ca darśitam ||26|| [prīti-sandarbhaḥ 72]

**viśvanāthaḥ : **kiṁ ca, atyutkaṇṭhāvato’pi mama tvat-prāptis tvad-adhīnenaiva, na ca tatra me kvāpi śaktir astīty atra dṛṣṭānta-trayam āha—**ajāta-pakṣāḥ khagāḥ** khaga-bālakāḥ ghūkādi-trastāḥ kṣut-pīḍitāś ca **mātaraṁ** kadā prāpsyāma iti pratikṣaṇaṁ didṛkṣamāṇāḥ patre’pi sañcalati āyātā mama māteti buddhyā komalaṁ kalaṁ kūjantaś cañcūn prasārayanti |

nanu tarhi tan-mātā yathā āgatya ghūkādibhyo rakṣantī svataḥ pṛthag-bhūtair ānītaiḥ kṣudra-kīṭais tac-cañcū-madhye nihatais teṣāṁ kṣudhām upaśamayati, tathaivāham api trividha-tāpebhya indrādi-śatrubhyaś ca tvāṁ rakṣan svarga-pārameṣṭhyādi-bhogair dattais tvad-abhīṣṭaṁ pūrayāṇi ? iti | tatra tvan-mādhuryaṁ vinā mama nānyat kim apy abhīṣṭām iti | tathā tvat-prāpti-pratikūlaṁ vṛtrākhya-sthūla-sūkṣma-deha-dvaya-bandhanaṁ vinā mama nānyat kim api tāpa-trayam ity ato dṛṣṭāntāntaram āha—stanyaṁ vāñchantīti śeṣaḥ | **vatsatarā** atyalpa-vayaskā vatsā gṛhastha-gṛhe dāma-bandhāḥ **kṣudhayā** mātur eva dugdha-pānaikatāna-manās tad-**ārtāḥ** |  \
 \
atrāpi vatsatarā mātur dugdham eva sva-sukham abhilaṣantyo’pi mātuḥ kām api sevāṁ na lipsamānā ity aparituṣya dṛṣṭāntāntaram āha—**priyaṁ** prītimantaṁ patiṁ **vyuṣitaṁ** sudūra-deśa-sthaṁ **priyā** premavatī **viṣaṇṇā** tad-viraha-jarjaritā **didṛkṣate,** sā yathā svīya-sarvendriya-vyāpāraiḥ sevamānā priyaṁ sukhayituṁ priyasyaiva saundarya-sausvaryādibhir guṇa-līlā-vaidagdhyādibhiś ca sva-sarvendriyāṇi sukhayitum icchati, tathaivāham api tvāṁ seveyeti | ata eva manaḥ smaretāsupater gūṇānāṁ gṛṇīta vāk karma karotu kāya iti vara-trayam avāñcham iti bhāvaḥ | kintu sā dāsya-sakhya-śṛṅgāraiḥ priyaṁ sukhayet, ahaṁ tu kevalenaiva dāsyena tvāṁ sukhayeyam ity etāvān eva bhedaḥ ||26||

 —o)0(o—

**|| 6.11.27 ||**

**mamottamaśloka-janeṣu sakhyaṁ**

**saṁsāra-cakre bhramataḥ sva-karmabhiḥ |**

**tvan-māyayātmātmaja-dāra-geheṣv**

**āsakta-cittasya na nātha bhūyāt ||**

**śrīdharaḥ : uttama-ślokasya** tava **janeṣu** bhakteṣv eva **sakhyaṁ bhūyāt** | **tvan-māyayādehādiṣv āsakta-cittasya** bhūyo’pi teṣv āsaktir **na bhūyāt** ||27||

**krama-sandarbhaḥ : **atha tad-darśana-bhāgyaṁ svasyāsambhavayann idam api mama syād iti sa-bāṣpam āha—mamottameti | tad etac chuddha-premodgāramayatvenaiva śrīmad-vṛtra-vadho’sau vilakṣaṇatvāc chrī-bhāgavata-lakṣaṇeṣu purāṇāntareṣu gaṇyate—vṛtrāsura-vadhopetaṁ tad bhāgavatam iṣyate [mātsya.pu. 53.20] iti ||27|| [prīti-sandarbhaḥ 72]

**viśvanāthaḥ : **atha tat-kṣaṇa evātidainya-bhāvodayena hanta hanta mamādhamasya katham etāvat saubhāgyaṁ sambhavet ? ata etad astv iti prārthayate—mama uttamaḥ-śloka-janeṣu tad-bhakteṣu sakhyaṁ bhūyāt, kintu tan-māyayā ātmātmajādiṣv āsaktasya janasya kasyāpi mayi sakhyaṁ na bhūyāt | yathaitaj-janmani asurāṇāṁ mayi sakhyam abhūt, mama ca tvad-bhakteṣu sakhyaṁ nābhūd ity apāraṁ duḥkham anvabhūvam iti bhāvaḥ ||27||

iti sārārtha-darśinyāṁ harṣiṇyāṁ bhakta-cetasām |

ṣaṣṭhe ekādaśo’dhyāyaḥ saṅgataḥ saṅgataḥ satām ||*||

 —o)0(o—

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyaṁ saṁhitāyāṁ vaiyāsikyāṁ ṣasṭha-skandhe

vṛtra-vākya-nāmaikādaśo’dhyāyaḥ |

||11||

(6.12)


### atha dvādaśo’dhyāyaḥ


## vṛtro-vadho nāma 

**|| 6.12.1 ||**

**śrī-ṛṣir uvāca—**

**evaṁ jihāsur nṛpa deham ājau**

**mṛtyuṁ varaṁ vijayān manyamānaḥ |**

**śūlaṁ pragṛhyābhyapatat surendraṁ**

**yathā mahā-puruṣaṁ kaiṭabho’psu ||**

**śrīdharaḥ : **

dvādaśe’ti-viṣaṇṇena smayam utsāhitena tu |

mahendreṇa mahā-yudhe vṛtrasya vadha īryate ||1||

mahā-puruṣaṁ śrī-viṣṇum | apsu pralayodake ||1||

**krama-sandarbhaḥ : _na vyākhyātam._**

**viśvanāthaḥ : **

yat śauryeṇa gatotsāhaḥ śakro’bhūd yena bodhitaḥ |

taṁ saṁstūyamahā-yuddhe’hann iti dvādaśe kathā ||

mām ayam iti kartavya-mūḍho na hanti, tad aham eva sva-saundaryaṁ darśayann imam utsāhayāni kopayāni ca yato mām ayaṁ śīghraṁ nahanyād ity āśayenāha punar yoddhuṁ pravṛtta ity āha—śūlam iti | apsu pralayodake ||1||

—o)0(o—

**|| 6.12.2 ||**

**tato yugāntāgni-kaṭhora-jihvam**

**āvidhya śūlaṁ tarasāsurendraḥ |**

**kṣiptvā mahendrāya vinadya vīro**

**hato’si pāpeti ruṣā jagāda ||**

**śrīdharaḥ : **yugāntāgni-vat kaṭhorā jihvā śikhā yasya tat | āvidhya bhrāmayitvā ||2||

**krama-sandarbhaḥ : _na vyākhyātam._**

**viśvanāthaḥ : **jihvā śikhā āvidhya bhrāmá ||2||

—o)0(o—

**|| 6.12.3 ||**

**kha āpatat tad vicalad graholkavan**

**nirīkṣya duṣprekṣyam ajāta-viklavaḥ |**

**vajreṇa vajrī śata-parvaṇācchinad**

**bhujaṁ ca tasyoraga-rāja-bhogam ||**

**śrīdharaḥ : **tat khe āpatad āgacchat | vicalat paribhramat | grahaś colkā ca graholkaṁ tadvad duṣprekṣyam | śataṁ parvāṇi yasya tena | uraga-rājo vāsukis tasya bhogo dehas tad ākāram ||3||

**krama-sandarbhaḥ : _na vyākhyātam._**

**viśvanāthaḥ : **āpatat āgacchat ||3||

—o)0(o—

**|| 6.12.4 ||**

**chinnaika-bāhuḥ parigheṇa vṛtraḥ**

**saṁrabdha āsādya gṛhīta-vajram |**

**hanau tatāḍendram athāmarebhaṁ**

**vajraṁ ca hastān nyapatan maghonaḥ ||**

**śrīdharaḥ : **hanau kapola-prānte | amarebham airāvataṁ ca ||4||

**krama-sandarbhaḥ : _na vyākhyātam._**

**viśvanāthaḥ : **hanau kapola-prānte ||4||

—o)0(o—

**|| 6.12.5 ||**

**vṛtrasya karmāti-mahādbhutaṁ tat**

**surāsurāś cāraṇa-siddha-saṅghāḥ |**

**apūjayaṁs tat puruhūta-saṅkaṭaṁ**

**nirīkṣya hā heti vicukruśur bhṛśam ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **puruhuta indraḥ ||5||

—o)0(o—

**|| 6.12.6 ||**

**indro na vajraṁ jagṛhe vilajjitaś**

**cyutaṁ sva-hastād ari-sannidhau punaḥ |**

**tam āha vṛtro hara ātta-vajro**

**jahi sva-śatruṁ na viṣāda-kālaḥ ||**

**śrīdharaḥ : **punaś ca tam āha vṛtraḥ ||6||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.12.7 ||**

**yuyutsatāṁ kutracid ātatāyināṁ**

**jayaḥ sadaikatra na vai parātmanām |**

**vinaikam utpatti-laya-sthitīśvaraṁ**

**sarvajñam ādyaṁ puruṣaṁ sanātanam ||**

**śrīdharaḥ : **sadā jayo naiva kintu kutracij jaya ekatra kutracin naiva | yad vā, kutracid api yuyutsatāṁ sadā jayo naiva kintv ekatraiva | kadācid evety arthaḥ | paro deha ātmā yeṣāṁ, parādhīnātmanām iti vā | ādyam anādim | sanātanaṁ nityam ||7||

**krama-sandarbhaḥ : _na vyākhyātam._**

**viśvanāthaḥ : **ātatāyināṁ śastravatāṁ kutracit śatruṣu sadā jaya ekatra śatrau na jayaś ca | yathā yuṣmākam asureṣu sadā jayaḥ, mayi tu na jaya ity arthaḥ | yataḥ paraḥ anātmātmīyaḥ asvādhīna ātmā parameśvaro yeṣāṁ parameśvarasya tu sadaiva jaya ity āha—vinaikam iti | tena, svādhīnīkṛta-parameśvarāṇām arjunādīnām iva na yuṣmākaṁsadā jaya iti bhāvaḥ ||7||

—o)0(o—

**|| 6.12.8 ||**

**lokāḥ sapālā yasyeme śvasanti vivaśā vaśe |**

**dvijā iva śicā baddhāḥ sa kāla iha kāraṇam ||**

**śrīdharaḥ : **parādhīnatām evāha—lokā iti saptabhiḥ | yasya vaśe sthitāḥ svayaṁ vivaśāḥ santaḥ śvasanti ceṣṭante | dvijāḥ pakṣiṇaḥ | śicā jālena | kālaḥ kalayatīti bhagavān | iha jayādau kāraṇam ||8||

**krama-sandarbhaḥ : _na vyākhyātam._**

**viśvanāthaḥ : **tasmād yuṣmākaṁ karmādhīnānāṁ tu śubhāśubhādṛṣṭānukūlaḥ kāla eva jaya-parājayayoḥ kāraṇam ity āha—lokā iti | yasya vaśe sthitāḥ śvasanti ceṣṭante, dvijāḥ pakṣiṇaḥ śicā jālena ||8||

—o)0(o—

**|| 6.12.9 ||**

**ojaḥ saho balaṁ prāṇam amṛtaṁ mṛtyum eva ca |**

**tam ajñāya jano hetum ātmānaṁ manyate jaḍam ||**

**śrīdharaḥ, viśvanāthaḥ : **oja-ādi-rūpaṁ kālaṁ taṁ hetum ajñāyāvijñāya jaḍaṁ santam ātmānaṁ dehaṁ hetuṁ manyate ||9||

**krama-sandarbhaḥ : _na vyākhyātam._**

—o)0(o—

**|| 6.12.10 ||**

**yathā dārumayī nārī yathā patramayo mṛgaḥ |**

**evaṁ bhūtāni maghavann īśa-tantrāṇi viddhi bhoḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **kiṁ ca, tasya kāsyāpi vaśayitā yaḥ puruṣaḥ so’pi yasya vaśe sa svayaṁ bhagavān eva sarva-kāraṇa-kāraṇam iti sa-dṛṣṭāntam āha—yatheti dvābhyām | īśa-tantrāṇi taseśvarasyādhīnāni ||10||

—o)0(o—

**|| 6.12.11 ||**

**puruṣaḥ prakṛtir vyaktam ātmā bhūtendriyāśayāḥ |**

**śaknuvanty asya sargādau na vinā yad-anugrahāt ||**

**madhvaḥ : **manyate’nīśam īśvaram |


    anīśa-jīva-rūpeṇa paramātmānam īśvaram |


    ye manyante tān samīkṣya snehān niraya-bhāg bhavet ||


    hiraṇyagarbhaḥ puruṣa ātmā vāyur udāhṛtaḥ |


    śeṣo vyaktas tathaivendra āśayaḥ samudāhṛtaḥ || iti ca ||11||

**śrīdharaḥ : **nanu svārambhaka-pradhāna-puruṣādi-tantrāṇīti yuktaṁ tatrāha—puruṣa iti | vyaktaṁ mahat-tattvam | ātmā’haṅkāraḥ ||11||

**krama-sandarbhaḥ : _na vyākhyātam._**

**viśvanāthaḥ : **puruṣo mahat-sraṣṭā svāṁśo’pi kim uta prakṛtyādaya ity arthaḥ | vyaktaṁ mahat-tattvam ātmānam ahaṅkāraḥ | ete yasyānugrahād vinā sargādau na śaknuvanti | na ca puruṣaś ca, sa eva kathaṁ tad-anugrāhya iti vācyam | para-brahmaṇo’pi tad-anugrāhyatva-caraṇāravindāt, yathā, 


    madīyaṁ mahimānaṁ ca paraṁ brahmeti śabditam |


    vetsyasy anugṛhītaṁ me sampraśnair vivṛtaṁ hṛdi || [bhā.pu. 8.24.38] ||11||

—o)0(o—

**|| 6.12.12 ||**

**avidvān evam ātmānaṁ manyate’nīśam īśvaram |**

**bhūtaiḥ sṛjati bhūtāni grasate tāni taiḥ svayam ||**

**śrīdharaḥ : **nanu sva-karma-dvārā jīva eva sṛṣṭy-ādi-hetur iti mīmāṁṣakā manyante tatrāha—evam avidvān anīśam evātmānam īśvaraṁ sva-tantraṁ manyate | nanu pitrādayaḥ sraṣṭāro dṛśyante vyāghrādayas tu hantāraḥ ? tatrāha—bhūtair iti | svayam īśvaraḥ ||12||

**krama-sandarbhaḥ : _na vyākhyātam._**

**viśvanāthaḥ : **nanu sva-karma-dvārā jīva eva sṛṣṭy-ādi-hetur iti mīmāṁṣakā manyante tatrāha—evam avidvān anīśam evātmānam jīvam īśaṁ manyate | nanu pitrādayaḥ sraṣṭāro dṛśyante vyāghrādayas tu hantāraḥ ? tatrāha—bhūtair iti ||12||

—o)0(o—

**|| 6.12.13 ||**

**āyuḥ śrīḥ kīrtir aiśvaryam āśiṣaḥ puruṣasya yāḥ |**

**bhavanty eva hi tat-kāle yathānicchor viparyayāḥ ||**

**śrīdharaḥ : **nanu tvayā parajitasya mama jayādi-śaṅkaiva nāsti kim iti māṁ balād yuddhe pravartayasi tatrāha—āyur iti | tat-kāle jayādi-kāle | viparyayā akīrty-ādayaḥ |

**krama-sandarbhaḥ : _na vyākhyātam._**

**viśvanāthaḥ : **nanu tvayā parājitasya mama jayādi-śaṅkaiva nāsti kim iti balān māṁ yuddhe pravartayasīti tatrāha—āyur iti | tat-kāle āyur-ādy-anukūle kāle atas tavāyaṁ jaya-kālas tvaṁ jeṣyasīti bhāvaḥ | viparyayā mṛtyu-dāridrādayaḥ ||13||

—o)0(o—

**|| 6.12.14 ||**

**tasmād akīrti-yaśasor jayāpajayayor api |**

**samaḥ syāt sukha-duḥkhābhyāṁ mṛtyu-jīvitayos tathā ||**

**śrīdharaḥ : **yasmād evaṁ sarvam īśvarādhīnaṁ, tasmāt samaḥ syād dharṣa-viṣāda-hīno bhavet ||14||

**krama-sandarbhaḥ : _na vyākhyātam._**

**viśvanāthaḥ : **samaḥ samabhāvanāvān syāt sukha-duḥkhayoḥ ||14||

—o)0(o—

**|| 6.12.15 ||**

**sattvaṁ rajas tama iti prakṛter nātmano guṇāḥ |**

**tatra sākṣiṇam ātmānaṁ yo veda sa na badhyate ||**

**śrīdharaḥ : **sama-dṛṣṭāv upāyam āha—sattvam iti | harṣādibhir na badhyate ||15||

**krama-sandarbhaḥ : _na vyākhyātam._**

**viśvanāthaḥ : **jaya-parājayādyā guṇa-kāryā eva | ātmā tu guṇa-vyatirikta eveti vivekena harṣa-viṣādau na kāryāv ity āha—sattvam iti | na badhyate saṁsāra-bandhaṁ na prāpnoti ||15||

—o)0(o—

**|| 6.12.16 ||**

**paśya māṁ nirjitaṁ śatru vṛkṇāyudha-bhujaṁ mṛdhe |**

**ghaṭamānaṁ yathā-śakti tava prāṇa-jihīrṣayā ||**

**śrīdharaḥ : **harṣa-viṣāda-nivṛttyai tavāham eva gurur ity āha—paśyeti | vṛkṇam āyudhaṁ bhujaś ca yasya ||16||

**krama-sandarbhaḥ : _na vyākhyātam._**

**viśvanāthaḥ : **atrārthe aham eva te gurur ity āha—paśyeti ||16||

—o)0(o—

**|| 6.12.17 ||**

**prāṇa-glaho’yaṁ samara iṣv-akṣo vāhanāsanaḥ |**

**atra na jñāyate’muṣya jayo’muṣya parājayaḥ ||**

**śrīdharaḥ : **aniyatatvaṁ dyūta-rūpakeṇopasaṁharati | prāṇa eva glahaḥ paṇo yasmin | iṣava evākṣāḥ pāśakā yasmin | vāhanāny evetas tataś cālyamānāny āsanāni phalakā yasmin ||17||

**krama-sandarbhaḥ : **vāhanāni hasty-ādinyeva āsanāni sthānīyānāṁ yodhṝṇāmādhāra-bhūtāḥ phalakā yasmin |_|_25||

**viśvanāthaḥ : **yuddham idaṁ dyūta-krīḍanam eva | doṣa-buddhyāpi rāgibhis tyaktum aśakyam ity āha—prāṇa eva | glahaḥ paṇo yatra | iṣava evākṣāḥ pāśakā yasmin | vāhanāni ansty-aśvādīny eva āsanāni phalakā yasmin ||17||

—o)0(o—

**|| 6.12.18 ||**

**śrī-śuka uvāca—**

**indro vṛtra-vacaḥ śrutvā gatālīkam apūjayat |**

**gṛhīta-vajraḥ prahasaṁs tam āha gata-vismayaḥ ||**

**śrīdharaḥ : **gatālīkaṁ niṣkapaṭam ||18||

**krama-sandarbhaḥ : **gata-vismayaḥ prāpta-vismayaḥ ||18||

**viśvanāthaḥ : **gata-vismaya iti hanta hanta katham asurasyāpy etāvanti bhakti-jñāna-vairāgyāṇīti prathamaṁ vismito hāsya-rahita evāsīt | tataḥ prahlāda-bali-prabhṛti-smṛtyā bhaktir asmādṛśebhyo’pi koṭi-guṇitā khalv asureṣv api sambhaved eve iti vismayāpāye tasya praharṣa-hetuko hāsaś cābhūd ity arthaḥ ||18||

—o)0(o—

**|| 6.12.19 ||**

**indra uvāca—**

**aho dānava siddho’si yasya te matir īdṛśī |**

**bhaktaḥ sarvātmanātmānaṁ suhṛdaṁ jagad-īśvaram ||**

**śrīdharaḥ, viśvanāthaḥ : **bhaktaḥ sevitavān asi ||19||

**krama-sandarbhaḥ : _na vyākhyātam._**

—o)0(o—

**|| 6.12.20 ||**

**bhavān atārṣīn māyāṁ vai vaiṣṇavīṁ jana-mohinīm |**

**yad vihāyāsuraṁ bhāvaṁ mahā-puruṣatāṁ gataḥ ||**

_na katamenāpi vyākhyātam._

—o)0(o—

**|| 6.12.21 ||**

**khalv idaṁ mahad āścaryaṁ yad rajaḥ-prakṛtes tava |**

**vāsudeve bhagavati sattvātmani dṛḍhā matiḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **mahad-āścaryam iti | punar api vismayodayaḥ | **rajaḥ-svabhāvasya tava** kathaṁ **dṛḍhā** bhaktiḥ prahlādādau tu nāradādi-mahad-anugraheṇaiva rajaḥ-svabhāvāpagamāt tatrocitaiva bhaktir iti bhāvaḥ | **sattvātmani** śuddha-sattva-mūrtau ||21||

—o)0(o—

**|| 6.12.22 ||**

**yasya bhaktir bhagavati harau niḥśreyaseśvare |**

**vikrīḍato’mṛtāmbhodhau kiṁ kṣudraiḥ khātakodakaiḥ ||**

**śrīdharaḥ : **tasya tava **khātakodakair** gartādi-jalopamaiḥ svargādibhiḥ kim ||22||

**krama-sandarbhaḥ : _na vyākhyātam._**

**viśvanāthaḥ : **tava svargādi-bhogopekṣā yuktaivety āha—yasyeti | **khātodakaiḥ** gartādi-jalopamaiḥ svargādibhiḥ **kim** ? asmākaṁ tu bhakty-abhāvād etair eva nirvṛtir iti bhāvaḥ ||22||

—o)0(o—

**|| 6.12.23 ||**

**śrī-śuka uvāca—**

**iti bruvāṇāv anyonyaṁ dharma-jijñāsayā nṛpa |**

**yuyudhāte mahā-vīryāv indra-vṛtrau yudhāṁ patī ||**

**śrīdharaḥ : yudhāṁ** saṅgrāmāṇāṁ **patī** mukhyau ||23||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.12.24 ||**

**āvidhya parighaṁ vṛtraḥ kārṣṇāyasam arindamaḥ |**

**indrāya prāhiṇod ghoraṁ vāma-hastena māriṣa ||**

**śrīdharaḥ : **he **māriṣa** ! śreṣṭha-rājan ||24||

**krama-sandarbhaḥ : _na vyākhyātam._**

**viśvanāthaḥ : āvidhya** bhrāmayitvā | **māriṣa** ! he mānya ||24||

—o)0(o—

**|| 6.12.25 ||**

**sa tu vṛtrasya parighaṁ karaṁ ca karabhopamam |**

**ciccheda yugapad devo vajreṇa śata-parvaṇā ||**

_na katamenāpi vyākhyātam._

—o)0(o—

**|| 6.12.26 ||**

**dorbhyām utkṛtta-mūlābhyāṁ babhau rakta-sravo’suraḥ |**

**chinna-pakṣo yathā gotraḥ khād bhraṣṭo vajriṇā hataḥ ||**

**śrīdharaḥ : utkṛttaṁ mūlaṁ** yayos tābhyām | **raktaṁ sravatīti** tathā | **gotraḥ** parvataḥ ||26||

**krama-sandarbhaḥ : _na vyākhyātam._**

**viśvanāthaḥ : gotraḥ** parvataḥ ||26||

—o)0(o—

**|| 6.12.27 ||**

**mahā-prāṇo mahā-vīryo mahā-sarpa iva dvipam |**

**kṛtvādharāṁ hanuṁ bhūmau daityo divy uttarāṁ hanum ||**

**śrīdharaḥ : mahā-prāṇo** mahā-balaḥ | **mahā-vīryo** mahā-prabhāvaḥ** | kṛtvā’dharām** ity āder jagrāseti tṛtīyeṇānvayaḥ ||27||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.12.28 ||**

**nabho-gambhīra-vaktreṇa leliholbaṇa-jihvayā |**

**daṁṣṭrābhiḥ kāla-kalpābhir grasann iva jagat-trayam ||**

**śrīdharaḥ : nabhovad gambhīreṇa vaktreṇa** | **lelihaḥ** sarpas tadvad **ulbaṇayā jihvayā** **|kāla-kalpābhiḥ** kāla-tulyābhir **daṁṣṭrābhir grasann iva** ||28||

**krama-sandarbhaḥ : _na vyākhyātam._**

**viśvanāthaḥ : nabhovad gambhīreṇa vaktreṇa** | **lelihaḥ** sarpas tadvad **ulbaṇayā jihvayā** ||28||

—o)0(o—

**|| 6.12.29 ||**

**atimātra-mahā-kāya ākṣipaṁs tarasā girīn |**

**giri-rāṭ pāda-cārīva padbhyāṁ nirjarayan mahīm ||**

**śrīdharaḥ : ākṣipan** cālayan | **nirjarayan** cūrṇayan ||29||

**krama-sandarbhaḥ : _na vyākhyātam._**

**viśvanāthaḥ : nirjarayan** jīrṇīkurvan **tarasā jagrāsety** anvayaḥ ||29||

—o)0(o—

**|| 6.12.30 ||**

**jagrāsa sa samāsādya vajriṇaṁ saha-vāhanam |**

**vṛtra-grastaṁ tam ālokya saprajāpatayaḥ surāḥ |**

**hā kaṣṭam iti nirviṇṇāś cukruśuḥ samaharṣayaḥ ||**

_na katamena vyākhyātam._

—o)0(o—

**|| 6.12.31 ||**

**nigīrṇo’py asurendreṇa na mamārodaraṁ gataḥ |**

**mahāpuruṣa-sannaddho yogamāyā-balena ca ||**

**śrīdharaḥ : mahā-puruṣeṇa** kavaca-rūpeṇa śrī-nārāyaṇena **sannaddho** daṁśitaḥ | **yoga-balena **māyā-balena ca ||31||

**krama-sandarbhaḥ : **na mamārety atra hetum āha—**mahā-puruṣeṇa** viśvarūpopadiṣṭa-nārāyaṇa-varmaṇā **sannaddhaḥ** | nanu guru-vadhe’pi sā vidyā’sphurad iti śāstra-vidām asammatam ? tatrāha—yogeti | samprati-labdhena bhagavac-chakti-balenety arthaḥ | ca-kārāt tad-balena pūrva-śakter apy udbhavo gamitaḥ ||31||

**viśvanāthaḥ : mahā-puruṣeṇa** śrī-nārāyaṇa-kavacena **saṁnaddho** daṁśitaḥ | **yoga-balena** sva-māyā-balena ca, tatra **yogo**’ṣṭāṅgaḥ | māyā antardhāya pavanādi-rūpeṇa sthitiḥ ||31||

—o)0(o—

**|| 6.12.32 ||**

**bhittvā vajreṇa tat-kukṣiṁ niṣkramya bala-bhid vibhuḥ |**

**uccakarta śiraḥ śatror giri-śṛṅgam ivaujasā ||**

**śrīdharaḥ : bala-bhid** indraḥ | **uccakarta** ciccheda ||32||

**krama-sandarbhaḥ : _na vyākhyātam._**

**viśvanāthaḥ : uccakarta** ciccheda ||32||

—o)0(o—

**|| 6.12.33 ||**

**vajras tu tat-kandharam āśu-vegaḥ**

**kṛntan samantāt parivartamānaḥ |**

**nyapātayat tāvad ahar-gaṇena**

**yo jyotiṣām ayane vārtra-hatye ||**

**madhvaḥ : **sandhitaḥ samayenendro vṛtreṇātho kara-grahaḥ |


    samudra-tīre vicaran phenena vadham asya tu ||


    narmaṇā jahi phenena vācá sureśvaraḥ |


    pāda-sparśa-vivādaṁ ca kṛtvā yuddhāya daṁśitaḥ ||


    phene vajraṁ samāveśya viṣṇu-yuktaṁ vyasarjayat |


    apānudacchiras tasya dhyāyato vatsareṇa saḥ || iti āgneye ||33||

**śrīdharaḥ : **tasya **kandharaṁ** kandharām | **āśu-vego**’tivegavān | **jyotiṣāṁ** sūryādīnām | **ayane** dakṣiṇottara-gati-rūpe saṁvatsare yo’**hargaṇaḥ** ṣaṣṭy-uttara-śata-trayātmakas tāvatāhar-gaṇena **vārtra-hatye** vṛtra-hatyā-yogye kāle **nyapātayat** | yad vā, svārthe taddhitaḥ | vṛtra-hatyāyāṁ vṛtra-hananārthaṁ **parivartamāna** ity arthaḥ ||33||

**krama-sandarbhaḥ : _na vyākhyātam._**

**viśvanāthaḥ : āśu-vego**’pi **samantāt** **parivartamānaḥ** **kandharāyāḥ** sarvato dikṣu bhramann eva **kṛntan,** na tv ekato diśaḥ | kandharāyā mahā-sāratvād iti bhāvaḥ | tāvatā **ahar-gaṇena** kartitvā bhūmau **nyapātayat** yo’har-gaṇaḥ | **jyotiṣāṁ** sūryādīnāṁ sambandhinī **ayane** dve dakṣiṇottare abhivyāpya bhaved ity arthaḥ | ayane kīdṛśe ? **vātrahatye** vṛtra-hatyā-yogye, daṇḍādi ya pratyayāntāt svārthike nānā tatra bhāvārthe nānā vā rūpam ||33||

—o)0(o—

**|| 6.12.34 ||**

**tadā ca khe dundubhayo vinedur**

**gandharva-siddhāḥ samaharṣi-saṅghāḥ |**

**vārtra-ghna-liṅgais tam abhiṣṭuvānā**

**mantrair mudā kusumair abhyavarṣan ||**

**śrīdharaḥ : vārtra-ghna-liṅgair** vṛtra-hantur vīrya-prakāśakaiḥ, vārtra-hatyāya śavase pṛtanāṣāhyāya ca [r̥.ve. 3.37.21] ity-ādyais **tam** indram **abhiṣṭuvānā** abhiṣṭuvantaḥ ||34||

**krama-sandarbhaḥ : _na vyākhyātam._**

**viśvanāthaḥ : **vārtra-ghna-liṅgair vṛtra-hantur vīrya-prakāśakaiḥ, vārtra-hatyā-yaśase pṛtanāṣāhyāya ca [r̥.ve. 3.37.21] ity-ādyair mantrais **tam** indram **abhiṣṭuvānā** ||34||

—o)0(o—

**|| 6.12.35 ||**

**vṛtrasya dehān niṣkrāntam ātma-jyotir arindama |**

**paśyatāṁ sarva-devānām alokaṁ samapadyata ||**

**śrīdharaḥ : alokaṁ** lokātītaṁ bhagavantam ||35||

**krama-sandarbhaḥ : **vṛtrasyeti ātma-jyotir-āvirbhūta-pārṣada-dehātmakam | **alokaṁ** bhagaval-lokam _||_35||

**viśvanāthaḥ : **atra yadaiva vṛtraḥ savāhanam indraṁ jagrāsa, tadaiva mama hantā anyaḥ ko’pi nāstīti niścitya yoga-balenaiva dehaṁ tyaktvā kathaṁ na śīghraṁ bhagavat-pārśvaṁ yāmīti vibhāvya samādhiṁ cakāra ? tadaivendro’cetanasya vṛtra-dehasya kukṣiṁ vidārya niḥsṛtya śiraś-chede pravṛtta iti giri-śṛṅgam iva cakarteti dṛṣṭāntāt jñeyam | **ātma-jyotiḥ** pārṣada-dehātmakaḥ prakāśaḥ vṛtra-dehāt pṛthag-bhūtaḥ | **alokaṁ** lokātītaṁ śrī-saṅkarṣaṇa-vaikuṇṭham ||35||

iti sārārtha-darśinyāṁ harṣiṇyāṁ bhakta-cetasām |

ṣaṣṭhe dvādaśo’dhyāyaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 


    vṛtro-vadho nāma 


    dvādaśo’dhyāyaḥ |

|| 6.12 ||

(6.13)


### atha trayodaśo’dhyāyaḥ


## indra-vijayo nāma

**|| 6.13.1 ||**

**śrī-śuka uvāca—**

**vṛtre hate trayo lokā vinā śakreṇa bhūrida |**

**sapālā hy abhavan sadyo vijvarā nirvṛtendriyāḥ ||**

**śrīdharaḥ : **

trayodaśe tu vṛtrasya brahma-hatyā-mahā-bhayāt |

ciraṁ naṣṭo’vitaḥ śakro viṣṇuneti nirūpyate ||1||

**krama-sandarbhaḥ : _na vyākhyātam._**

**viśvanāthaḥ : **

trayodaśe brahma-hatyā-bhayād indro’vasac ciram |

mānasāmbhoja-nāle’sya tato rakṣāśvamedhataḥ ||1||

—o)0(o—

**|| 6.13.2 ||**

**devarṣi-pitṛ-bhūtāni daityā devānugāḥ svayam ||**

**pratijagmuḥ sva-dhiṣṇyāni brahmeśendrādayas tataḥ**

**śrīdharaḥ : **anirvṛtaṁ śakram apṛṣṭvā svayam eva pratijagmuḥ ||2||

**krama-sandarbhaḥ : **vṛtra-vikramety-ādi vṛtra-vākya-śravaṇānantaram eva jñeyam ||2||

**viśvanāthaḥ : **brahmeśendrādaya iti | indrasya svadhiṣṇya-gamanaṁ nopapadyate vṛtra-vadha-kṣaṇa eva brahma-hatyopadrava-prāpteḥ | tasmāt tata ity anena mānasa-sarovarād āgatya pravratitād aśvamedhāt parata iti vyākhyeyam ||2||

—o)0(o—

**|| 6.13.3 ||**

**śrī-rājovāca—**

**indrasyānirvṛter hetuṁ śrotum icchāmi bho mune |**

**yenāsan sukhino devā harer duḥkhaṁ kuto’bhavat ||**

**śrīdharaḥ, viśvanāthaḥ : **harer indrasya ||3||

**krama-sandarbhaḥ : _na vyākhyātam._**

—o)0(o—

**|| 6.13.4 ||**

**śrī-śuka uvāca—**

**vṛtra-vikrama-saṁvignāḥ sarve devāḥ saharṣibhiḥ |**

**tad-vadhāyārthayann indraṁ naicchad bhīto bṛhad-vadhāt ||**

**śrīdharaḥ : **tasya duḥkha-hetuṁ vaktuṁ prastāva-kathām āha—vṛtra-vikramety-ādinā | ārthayan prārthayanta | bṛhad-vadhād brāhmaṇa-vadhād bhītaḥ san ||4||

**krama-sandarbhaḥ : **vṛtra-vikramety-ādi vṛtra-vākya-śravaṇānantaram eva jñeyam ||4|_|_

**viśvanāthaḥ : **tasya vṛtrasya vadhāya ārthayan prārthayantaḥ sa cendro hantuṁ naicchat | bṛhad-vadhāt brāhmaṇa-vadhād bhītaḥ ||4||

—o)0(o—

**|| 6.13.5 ||**

**indra uvāca—**

**strī-bhū-druma-jalair eno viśvarūpa-vadhodbhavam |**

**vibhaktam anugṛhṇadbhir vṛtra-hatyāṁ kva mārjmy aham ||**

**śrīdharaḥ : **enaḥ pāpam | vibhaktaṁ vibhajya gṛhītam | mārjmi śodhayāmi ||5||

**krama-sandarbhaḥ : _na vyākhyātam._**

**viśvanāthaḥ : **enaḥ pāpam | mārjmi śodhayāmi ||5||

—o)0(o—

**|| 6.13.6 ||**

**śrī-śuka uvāca—**

**ṛṣayas tad upākarṇya mahendram idam abruvan |**

**yājayiṣyāma bhadraṁ te hayamedhena mā sma bhaiḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **mā sma bhaiḥ mā bhaiṣīḥ ||6||

—o)0(o—

**||6.13.7 ||**

**hayamedhena puruṣaṁ paramātmānam īśvaram |**

**iṣṭvā nārāyaṇaṁ devaṁ mokṣyase’pi jagad-vadhāt ||**

_na katamenāpi vyākhyātam._

—o)0(o—

**|| 6.13.8 ||**

**brahma-hā pitṛ-hā go-ghno mātṛ-hācārya-hāghavān |**

**śvādaḥ pulkasako vāpi śuddhyeran yasya kīrtanāt ||**

**śrīdharaḥ : _na vyākhyātam._**

**sanātanaḥ **(ha.bha.vi. 11.338) : aghavān anyo’pi yaḥ pāpa-karma-yuktaḥ | yaś ca jātyā pāpaḥ śvādaḥ | pukkaśo vāpi ||8||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.13.9 ||**

**tam aśvamedhena mahā-makhena**

**śraddhānvito’smābhir anuṣṭhitena |**

**hatvāpi sabrahma-carācaraṁ tvaṁ**

**na lipyase kiṁ khala-nigraheṇa ||**

_na katamenāpi vyākhyātam._

—o)0(o—

**|| 6.13.10 ||**

**śrī-śuka uvāca—**

**evaṁ sañcodito viprair marutvān ahanad ripum |**

**brahma-hatyā hate tasminn āsasāda vṛṣākapim ||**

**śrīdharaḥ : **vṛṣākapim indram ||10||

**krama-sandarbhaḥ : _na vyākhyātam._**

**viśvanāthaḥ : **tasmin vṛtre hate sati vṛṣākapim indram | atra prāyaścitta-balena pāpācaraṇāt pūrvato’pīyam atiprabalā duḥkha-bhogena vinā kevalena prāyaścittena 

—o)0(o—

**|| 6.13.11 ||**

**tayendraḥ smāsahat tāpaṁ nirvṛtir nāmum āviśat |**

**hrīmantaṁ vācyatāṁ prāptaṁ sukhayanty api no guṇāḥ ||**

**madhvaḥ : **prārabdha-karmaṇaivaiṣāṁ kḷpta-duḥkhasya sūcakam |


    idānīntana-karmasyāvraṇa hetur yathāraṇaḥ ||


    devādīnāṁ sthita-prajña-bhāvān naivānyathā bhavet |


    prārabdham api tu kvāpi kiñcid vighaṭitaṁ bhavet || iti ca ||11||

**śrīdharaḥ : **tayā devādibhiḥ kāritayā | smety avadhāraṇe | indra eva tāpam asahata nānyaḥ | amum indraṁ nirvṛtir nāviśat | nanu dhairyādi-guṇa-yuktasya kuto’nirvṛtis tatrāha—hrī-mantaṁ lajjāvantam vācyatāṁ nindyatām |

**krama-sandarbhaḥ : _na vyākhyātam._**

**viśvanāthaḥ : **asahat asahata | nirvṛtir ānandaḥ | amum indram | nanu dhairyādi-guṇa-yuktasya tasya kuto’nirvṛtiḥ ? tatrāha—hrīmantaṁ janaṁ, vācyatāṁ brahma-ghātīti pravādam ||11||

—o)0(o—

**|| 6.13.12 ||**

**tāṁ dadarśānudhāvantīṁ cāṇḍālīm iva rūpiṇīm |**

**jarayā vepamānāṅgīṁ yakṣma-grastām asṛk-paṭām ||**

**śrīdharaḥ : **yakṣma-grastāṁ kṣaya-roga-vyāptām ||12||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.13.13 ||**

**vikīrya palitān keśāṁs tiṣṭha tiṣṭheti bhāṣiṇīm |**

**mīna-gandhy-asu-gandhena kurvatīṁ mārga-dūṣaṇam ||**

**śrīdharaḥ : **mīnasyeya gandho yasya sa mīna-gandhiḥ, sa cāsā vasuś ca śvāsa-vāyus tasya gandhena ||13||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.13.14 ||**

**nabho gato diśaḥ sarvāḥ sahasrākṣo viśāmpate |**

**prāg-udīcīṁ diśaṁ tūrṇaṁ praviṣṭo nṛpa mānasam ||**

**śrīdharaḥ : **prāg-udīcīṁ diśaṁ gataḥ saṁs tūrṇam | mānasaṁ saraḥ ||14||

**krama-sandarbhaḥ : _na vyākhyātam._**

**viśvanāthaḥ : **prathamaṁ nabha ākāśaṁ gataḥ, tatrāpi tām anudhāvantīṁ dṛṣṭvā sarvā diśo gataḥ | tatra tathāpi tathā dṛṣṭvā prāg udīcīm aiśānīṁ gataḥ sana tatra tūrṇaṁ mānasaṁ saraḥ praviṣṭaḥ ||14||

—o)0(o—

**|| 6.13.15 ||**

**sa āvasat puṣkara-nāla-tantūn**

**alabdha-bhogo yad ihāgni-dūtaḥ |**

**varṣāṇi sāhasram alakṣito’ntaḥ**

**sañcintayan brahma-vadhād vimokṣam ||**

**śrīdharaḥ : **sa indraḥ sahasraṁ varṣāṇi puṣkara-nālasya tantūnāvasat | kathaṁ-bhūtaḥ ? na labdho bhogo yena saḥ | kutaḥ ? yad yasmād iha jale vasann agni-dūtaś ca svayam | agneś ca sva-dūtasya havir-bhāgān netur jale praveśāsaṁbhavād alabdha-bhoga ity arthaḥ | pāṭhāntare na labdho yajña-bhāgo yena saḥ ||15||

**krama-sandarbhaḥ : _na vyākhyātam._**

**viśvanāthaḥ : **puṣkarasya kamalasya nāle ye tantavaḥ tatra atyalakṣitam ity arthaḥ | alabdha-bhogaḥ yad yato’gnigūtaḥ | agneḥ sva-dūtasya havirbhāg ānetur jale praveśāsambhavād iti bhāvaḥ | yadyapy agninā jalaṁ na duṣpraveśaṁ tad-antaḥ-sthitāya varuṇāyāpi havir-vahanāt, tad api tadīyaṁ jalaṁ duṣpraveśam eva rudrānucarai rakṣyamāṇatvāt | ata eva sarvatrābhigāminī brahma-hatyāpi tatra gantuṁ na śaśāketi jñeyam | sāhasraṁ sahasra-varṣāṇi vyāpya alakṣitaḥ sarvair adṛṣṭaḥ ||15||

—o)0(o—

**|| 6.13.16 ||**

**tāvat triṇākaṁ nahuṣaḥ śaśāsa**

**vidyā-tapo-yoga-balānubhāvaḥ |**

**sa sampad-aiśvarya-madāndha-buddhir**

**nītas tiraścāṁ gatim indra-patnyā ||**

**śrīdharaḥ : **tri-ṇākam, na akaṁ duḥkhaṁ yasminn iti nākaḥ puṇya-lokaḥ | tṛtīyaṁ nākaṁ svargam | nanu manuṣyasya kutaḥ svarga-rājyaṁ tatrāha—vidyādibhir anubhāvaḥ sarga-pālana-sāmarthyaṁ yasya saḥ | tarhi tasmin sati katham indrasya punaḥ svarga-prāptiḥ ? tatrāha—sa nahuṣaḥ saṁpadaiśvaryābhyāṁ yo madas tenāndhā buddhir yasya, sa indra-patnyā śacyā tiraścāṁ gatiṁ sarpa-yoniṁ nīta upāyena prāpitaḥ | evaṁ hy ākhyāyate, nahuṣaḥ kila kadācid indrāṇīm uvāca | indras tāvad aham atas tvaṁ māṁ bhajeti | tayā cāvedita-vṛttānto bṛhaspatis tām uvāca | brāhmaṇa-vāhya-śibikāyām āruhyāgatam tvāṁ bhajiṣyāmīti brūhi tato’sau brahma-śāpāt patiṣyatīti | tayā ca tathokto nahuṣo’gastyādīn śibikāṁ vāhayām āsa | tadā śīghraṁ sarpa-sarpety-agastyaṁ padā pasparśa | tena kupitena sarpo bhaveti śapto mahā-sarpo’jagaro’bhūd iti ||16||

**krama-sandarbhaḥ : _na vyākhyātam._**

**viśvanāthaḥ : **triṇākam, tṛtīyaṁ nākaṁ svargam | nanu manuṣyasya kutaḥ svarga-rājyam ? tatrāha—vidyādibhir anubhāvaḥ sarva-tejo-haraṇa-sāmarthyaṁ yasya saḥ | tasmin sati punar indrasya kutaḥ svarga-prāptiḥ ? tatrāha—sa nahuṣaḥ saṁpad-aiśvaryābhyāṁ yo madas tenāndhā buddhir yasya saḥ | indra-patnyā tiraścāṁ gatiṁ sarpa-yoniṁ nīta upāyena prāpitaḥ | evaṁ hy ākhyāyate, nahuṣaḥ kila kadācid indrāṇīm uvāca | indras tāvad aham atas tvaṁ māṁ bhajeti | tayā cāvedita-vṛttānto bṛhaspatis tām uvāca | brāhmaṇa-vāhya-śibikāyām āruhyāgatam tvām ahaṁ bhajiṣyāmīti brūhi | tato’sau brahma-śāpāt patiṣyatīti | tayā ca tathaivokto nahuṣo’gastyādīn śibikāṁ vāhayām āsa | tadā ca śīghraṁ sarpa-sarpety-agastyaṁ padā pasparśa | tena ca kupitena śapto’jagaro babhūveti ||16||

—o)0(o—

**|| 6.13.17 ||**

**tato gato brahma-giropahūta**

**ṛtambhara-dhyāna-nivāritāghaḥ |**

**pāpas tu dig-devatayā hataujās**

**taṁ nābhyabhūd avitaṁ viṣṇu-patnyā ||**

**śrīdharaḥ : tata** indraḥ svargaṁ **gataḥ** prāptaḥ | kathaṁ-bhūtaḥ ?**brahma-girā** brāhmaṇa-vākyena **upahūtaḥ** san | **ṛtam-bharaḥ** satya-pālako haris tasya **dhyānena nivāritam aghaṁ** yena | prāg api tu **pāpo** brahma-vadhas **tam** indraṁ **nābhyabhūt** tasyābhibhavaṁ nākarot | kutaḥ ?**dig-devatayā** prāg-udīcyāṁ diśi sthitayā śrī-rudreṇa | **avitaṁ** rakṣitaṁ santam ||17||

**krama-sandarbhaḥ : _na vyākhyātam._**

**viśvanāthaḥ : brahmaṇo** brāhmaṇānāṁ ca **girā**"tvām aśvamedhena yājayiṣyāma" iti vākyena **upahūtaḥ** san tato mānasāt sarasaḥ sakāśāt svargaṁ **gataḥ** | **ṛtambharaḥ** satya-pālako viṣṇuḥ | **aghaṁ** prāyaścitta-balena pāpācaraṇa-lakṣaṇo’parādhaḥ | **pāpaḥ**brahma-hatyā-lakṣaṇaṁ pāpaṁ puṁstvam ārṣam | īśāna-**dig-devatayā** śrī-rudreṇa, **viṣṇu-patnyā** mānasa-sarasaḥ kamala-vana-sthitayā lakṣmyā ||17||

—o)0(o—

**|| 6.13.18 ||**

**taṁ ca brahmarṣayo’bhyetya hayamedhena bhārata |**

**yathāvad dīkṣayāṁ cakruḥ puruṣārādhanena ha ||**

**śrīdharaḥ : **puruṣasya harer ārādhanaṁ yasmiṁs tena ||18||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.13.19 ||**

**athejyamāne puruṣe sarva-devamayātmani |**

**aśvamedhe mahendreṇa vitate brahma-vādibhiḥ ||**

**śrīdharaḥ : **sarva-veda-mayātmanīti vā pāṭhaḥ | brahma-vādibhir vitate’nuṣṭhite’śvamedhe mahendreṇejyamāne puruṣe sati ||19||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.13.20 ||**

**sa vai tvāṣṭra-vadho bhūyān api pāpa-cayo nṛpa |**

**nītas tenaiva śūnyāya nīhāra iva bhānunā ||**

**śrīdharaḥ : **tenaiva puruṣeṇaiva śūnyāya nītaḥ | nāśita ity arthaḥ ||20||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.13.21 ||**

**sa vājimedhena yathoditena**

**vitāyamānena marīci-miśraiḥ |**

**iṣṭvādhiyajñaṁ puruṣaṁ purāṇam**

**indro mahān āsa vidhūta-pāpaḥ ||**

**śrīdharaḥ : **adhikṛtā yajñā yena tam ||21||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.13.22 ||**

**idaṁ mahākhyānam aśeṣa-pāpmanāṁ**

**prakṣālanaṁ tīrthapadānukīrtanam |**

**bhakty-ucchrayaṁ bhakta-janānuvarṇanaṁ**

**marutvataḥ mahendra-mokṣaṁ vijayam ||**

**śrīdharaḥ : **pāṭhādi vidhātum ākhyānaṁ stauti—idam iti | prakṣālyate’neneti prakṣālanam | tīrtha-padasyānukīrtanaṁ yasmin | bhakter ucchrayo yasmin | bhakta-janānām anuvarṇanaṁ yasmin | mahendrasya mokṣo yasmin | maruttvato viśeṣeṇa jayo yasmin ||22||

**krama-sandarbhaḥ : _na vyākhyātam._**

**viśvanāthaḥ : **bhakty-ucchrayaṁ bhakty-utkarṣa-yuktam | marutvata indrasya | viśeṣeṇa jayo yatra tat ||22|| 

—o)0(o—

**|| 6.13.23 ||**

**paṭheyur ākhyānam idaṁ sadā budhāḥ**

**śṛṇvanty atho parvaṇi parvaṇīndriyam |**

**dhanyaṁ yaśasyaṁ nikhilāgha-mocanaṁ**

**tathāyuṣam ripuñjayaṁ svasty-ayanam ||**

**śrīdharaḥ : **indriyaṁ tat-pāṭava-karam | indra-saṁbandhīti vā | āyuṣam āyuṣyam ||23||

**krama-sandarbhaḥ : _na vyākhyātam._**

**viśvanāthaḥ : **indriyam indriya-pāṭava-karam | āyuṣam āyuṣkaram ||23||

—o)0(o—

iti sārārtha-darśinyāṁ harṣiṇyāṁ bhakta-cetasām |

ṣaṣṭhe trayodaśo’dhyāyaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 


    indra-vijayo nāma 


    trayodaśo’dhyāyaḥ |

|| 6.13 ||

(6.14)


### atha caturdaśo’dhyāyaḥ


## citraketūpākhyāne 

**|| 6.14.1-2 ||**

**śrī-parīkṣid uvāca—**

**rajas-tamaḥ-svabhāvasya brahman vṛtrasya pāpmanaḥ |**

**nārāyaṇe bhagavati katham āsīd dṛḍhā matiḥ ||**

**devānāṁ śuddha-sattvānām ṛṣīṇāṁ cāmalātmanām |**

**bhaktir mukunda-caraṇe na prāyeṇopajāyate ||**

**śrīdharaḥ : **

vṛtrasya jñāna-bhakty-ādi śrutvā pṛṣṭaḥ parīkṣitā |

hetum āha caturbhis tat prāg-janma-caritoktibhiḥ ||

caturdaśe tu sahasā kṛcchra-labdhe sute mṛte |

citraketor atisnehād atiśoko nirūpyate ||

rajaś ca tamaś ca svabhāvo yasya ||1||

**sanātanaḥ **(ha.bha.vi. 11.545) : **śuddha-sattva**-mayānām api **devānām** **amalātmanāṁ** nirmala-cittānām api **ṛṣīṇām** | **prāyeṇa** iti kadācit kasyacid eva **jāyata** ity arthaḥ ||2||

**krama-sandarbhaḥ : **śrī-bhagavaj-jñānasya durlabhatvam uktvā, sat-saṅgena sulabhatvam āha—devānām ity-ādi | 

yadyapi sattvāt sañjāyate jñānam [gītā 14.17] ity-ādinā, kaivalyaṁ sāttvikaṁ jñānaṁ [bhā.pu. 11.25.24] ity-ādinā, sattvaṁ yad brahma-darśanam [bhā.pu. 11.25.24] ity-ādinā ca sattvasya jñāna-kāraṇatvam uktam, tathāpi bhagavaj-jñānasya tu—devānāṁ śuddha-sattvānām [bhā.pu. 6.14.2] ity-uktyā, muktānām api siddhānām [bhā.pu. 6.14.5] ity-uktyā, sattvādi-sad-bhāve’pi bhagavaj-jñānasyāpy abhāvāt | rajas-tamaḥ-svabhāvasya ity-ādy-uktyā, tad-abhāve’pi sad-bhāvān na sattvasya tat-kāraṇatvam, kintu tad-uttaratvena tasya pūrva-janmani śrī-nāradādi-saṅga-varṇanayā—naiṣāṁ [bhā.pu. 7.5.32] ity-ādau, mahīyasāṁ pāda-rajo’bhiṣekaṁ niṣkiñcanānāṁ na vṛṇīta yāvat ity-uktyā ca, bhagavat-kṛpāmṛta-parimala-pātra-bhūtasya śrīmato mahataḥ saṅga eva kāraṇam | tat-saṅgaś ca tulayāma lavenāpi [bhā.pu. 1.18.13] ity-uktyā nirguṇāvasthāto’py adhikatvāt parama-nirguṇa eva | saptamasya prathame ca—samaḥ priyaḥ suhṛd brahman [bhā.pu. 7.1.1] ity-ādau saguṇe devādau tasya kṛpā vāstavī na bhavati, kintu śrīmat-prahlādādiṣv eveti pratipādanān mahatāṁ nirguṇatvābhivyaktyā tat-saṅgasyāpi nirguṇatvaṁ vyaktam ||1-2|| [bhakti-sandarbha 134]

**viśvanāthaḥ : **

caturdaśe citraketor vivikte kṛpayā satām |

sukhaṁ ca duḥkhaṁ ca sutasyotpattyā mṛtyunābhavat ||

**śuddha-sattvānāṁ** śuddhāntaḥ-karaṇānām | **prāyeṇeti** antaḥkaraṇa-śuddhau jñānaṁ yathā svataḥ syāt, tathā na bhaktiḥ | tasyāḥ sādhu-saṅgād vinābhāvinābhāvitvāt ||1-2||

 —o)0(o—

**|| 6.14.3-5 ||**

**rajobhiḥ sama-saṅkhyātāḥ pārthivair iha jantavaḥ |**

**teṣāṁ ye kecanehante śreyo vai manujādayaḥ ||**

**prāyo mumukṣavas teṣāṁ kecanaiva dvijottama |**

**mumukṣūṇāṁ sahasreṣu kaścin mucyeta sidhyati ||**

**muktānām api siddhānāṁ nārāyaṇa-parāyaṇaḥ|**

**sudurlabhaḥ praśāntātmā koṭiṣv api mahāmune||**

**madhvaḥ : **nava-koṭyas tu devānām ṛṣayaḥ sapta-koṭayaḥ |


    nārāyaṇāyaṇāḥ sarve ye kecit tat-parāyaṇāḥ || iti ca |


    nārāyaṇāyanā devā ṛṣyādyās tat-parāyaṇāḥ |


    brahmādyāḥ kecanaiva syuḥ siddho yogya-sukhaṁ labhan || iti tantra-bhāgavate |


    santāpa-krodha-rāgādiṣv anartha-kavacaḥ kvacit || iti śabda-nirṇaye ||5||

**śrīdharaḥ : **bhakter durlabhatvaṁ prapañcayati—rajobhir iti tribhiḥ | pārthivaiḥ rajobhiḥ paramāṇubhiḥ samāḥ saṁkhyātāḥ | anantā ity arthaḥ | jantavo jīvāḥ | teṣāṁ madhye ye kecana katipaye śreyo dharmam īhante kurvanti | mucyeta gṛhādi-saṅgād vimucyate | sidhyati tattvaṁ jānāti ||3-5||

**sanātana **(ha.bha.vi. 10.187-189) **: **pārthivaiḥ rajobhiḥ paramāṇubhiḥ samāḥ saṅkhyātā anantā ity arthaḥ | jantavo jīvāḥ | teṣāṁ madhye ye kecana katipaye śreyo dharmam īhante kurvanti ||3||

mucyate gṛhādi-saṅgān mucyate | sidhyati tattvaṁ jānāti | yad vā, mucyeta saṁsārān mukto bhavet, tasminn api kaścid eva sidhyati | sva-svarūpānubhava-rūpam ānandāṁśaṁ prāpnoti | evaṁ mukteḥ sakāśāt siddher viśeṣaḥ | yad vā, mucyeta jīvan-mukto bhavet | sidhyati bhagavati paramānanda-samudre līyate | evaṁ jīvan-muktatve svarūpānubhava-rūpānandāṁśa-mātrānubhavā, siddhatve cānanda-viśeṣānubhavena pūrvato’sya śraiṣṭhyaṁ siddham eva | bhagaval-layatve’pi pṛthak-sthity-abhiprāyeṇottara-śloke siddhānām iti bahutvam | etac ca śrī-bhāgavatāmṛtottara-khaṇḍe samyaṅ-nirūpitam evāsti ||4||

muktānām api siddhānām api koṭiṣv api madhye sudurlabhaḥ parama-duṣprāpyaḥ | evaṁ parama-daurlabhyenāsyātyanta-śreṣṭhatamatvam uktam | praśāntātmeti svarūpa-mātra-nirdeśaḥ | tasyaiva mukhyatamatvaṁ sampūrṇa-praśāntatvāt | he mahā-mune ! iti etac ca tvam eva samyag jānāsi, nānyaḥ | yad vā, tvam evaika etādṛśaḥ, nānya iti bhāvaḥ ||5||

**krama-sandarbhaḥ : **ata eva śuddha-prītimata eva sarvataḥ śraiṣṭhyam āha trikeṇa—rajobhir iti | śreyaḥ para-loka-sukha-sādhanaṁ dharmādi | mucyeta jīvan-mukto bhavati | jīvan-muktasya ca yasya bhagavad-ādy-aparādho daivān na syāt sa eva sidhyati tat-tal-lakṣaṇām antimāṁ muktiṁ prāpnoti | ye’nye’ravindākṣa vimukta-māninaḥ [bhā.pu. 10.2.32] ity-ādi-vyākhyāna-rītyā jīvan-muktānām apy adhaḥ-pāta-śravaṇāt | tathā vāsanā-bhāṣya-dhṛta-bhagavat-pariśiṣṭa-vacane—


    jīvan-muktāḥ prapadyante punaḥ saṁsāra-vāsanām |


    yady acintya-mahā-śaktau bhagavaty aparādhinaḥ ||

ity-ādi bhakti-sandarbhe (111, 121) darśita-pramāṇebhyas tatrāpi kaścid eva nirvighnatāṁ prāpnotīty arthaḥ | tatra jīvan-muktānāṁ siddha-muktānāṁ ca yāḥ koṭayas tāsv api nāyaṁ sukhāpo bhagavān [bhā.pu. 10.9.21] ity ādeḥ | muktiṁ dadāti karhicit sma na bhakti-yogaṁ [bhā.pu. 5.6.18] ity ataś ca nārāyaṇa-parāyaṇaḥ sudurlabha eva yataḥ sa eva praśāntātmā prakṛṣṭa-bhagavat-tattva-niṣṭhā-variṣṭha ity arthaḥ | śamo man-niṣṭhatā buddheḥ [bhā.pu. 11.19.16] iti śrī-bhagavatā svayaṁ vyākhyātatvāt | tatra muktānāṁ prākṛta-śarīrasthatve’pi tad-abhimāna-śūnyānām | siddhānāṁ—prāpta-sālokyādīnāṁ ca koṭiṣv api madhye nārāyaṇa-sevā-mātrākāṅkṣī sudurlabhaḥ | praśāntātmā sarvopadrava-rahitaḥ ||3-5||

**prīti-sandarbhaḥ (35)**: ata eva śuddha-prītimata eva sarvataḥ śraiṣṭhyam āha—rajobhir iti tribhiḥ | śreyaḥ para-loka-sukha-sādhanaṁ dharmādi | mucyeta jīvan-mukto bhavati | jīvan-muktasya ca yasya bhagavad-ādy-aparādho daivān na syāt sa eva sidhyati tat-tal-lakṣaṇām antimāṁ muktiṁ prāpnoti | 


    āruhya kṛcchreṇa paraṁ padaṁ tataḥ


    patanty adho’nādṛta-yuṣmad-aṅghrayaḥ || [bhā.pu. 10.2.32] 


    jīvan-muktāḥ prapadyante punaḥ saṁsāra-vāsanām |


    yady acintya-mahā-śaktau bhagavaty aparādhinaḥ || [bhagavat-pariśiṣṭa] 


    nānuvrajati yo mohād vrajantaṁ parameśvaram |


    jñānāgni-dagdha-karmāpi sa bhaved brahma-rākṣasaḥ ||

ity-ādi bhakti-sandarbhe (111, 121) darśita-pramāṇebhyaḥ | tatra jīvan-muktānāṁ siddha-muktānāṁ ca yāḥ koṭayaḥ, tāsv api nāyaṁ sukhāpo bhagavān [bhā.pu. 10.9.21] ity-ādeḥ, muktiṁ dadāti karhicit sma na bhakti-yogam [bhā.pu. 5.6.18] ity ataś ca nārāyaṇa-parāyaṇaḥ sudurlabha eva, yataḥ sa eva praśāntātmā prakṛṣṭa-bhagavat-tattva-niṣṭhā-variṣṭha ity arthaḥ | śamo man-niṣṭhatā buddheḥ [bhā.pu. 11.19.16] iti śrī-bhagavatā svayaṁ vyākhyātatvāt |

**viśvanāthaḥ : **teṣāṁ madhye ye kecanaiva manuja-deva-gandharvādayo bhavanti na tu sarve | teṣām api madhye ye kecanaiva śreyo-dharmādi ||3|| mucyeta jīvanmukto bhavet ||4|| 

muktānām api madhye kaścid eva siddhyatīti tatraitad uktaṁ bhavati mokṣa-sādhanavanto’pi bahavo muktā na bhavanti, kintu kecid eva, muktā api sarve siddhā na bhavanti kintu kecid eva | 

jīvan-muktā api punar bandhanaṁ yānti karmabhiḥ |


    yady acintya-mahā-śaktau bhagavaty aparādhinaḥ || ity-ādy ukteḥ |

te ca siddhāḥ sannihita-sāyujyā evocyante teṣāṁ madhye nārāyaṇa-parāyaṇa iti nirdhāraṇānupapatteḥ ṣaṣṭhīyaṁ pañcamy-artha eva | tataś ca muktebhyaḥ siddhebhyaś ca sakāśāt nārāyaṇa-parāyaṇaḥ śraiṣṭhyāt sudurlabhaḥ | yad vā, ayam atra vivekaḥ | jñānaṁ hi dvividhaṁ kevalaṁ bhakti-sahitaṁ ca | tatra kevala-jñānena sthūla-tuṣāvaghātina iva mukukṣavo’pi na mucyante | bhakti-sahitaṁ jñānaṁ ca dvividhaṁ bhagavad-ākāre māyā-buddhyā anādare’pi tad-bhakti-sahitam, tayā vinaiva tad-ādare sati tad-bhakti-sahitaṁ ca | tatrādye khalu muktā na bhavanti kintu muktābhimānina eva | tādṛśā bhaktyā avidyāṁ samyaṅ nirasyavidyodayaṁ ca samyag asampādya sadya evāntardhānāt tayā vinā ca tat-padārtha-jñānābhāvān na brahmaṇi līyante | tatra—ye’nye’ravindākṣa vimukta-māninaḥ [bhā.pu. 10.2.32] iti pramāṇam | bhagavad-gītā ca—


    avajānanti māṁ mūḍhā mānuṣīṁ tanum āśritam |


    paraṁ bhāvam ajānanto mama bhūta-maheśvaram || 


    moghāśā mogha-karmāṇo mogha-jñānā vicetasaḥ |


    rākṣasīm āsurīṁ caiva prakṛtiṁ mohinīṁ śritāḥ || [gītā 9.11-12] 

anayor arthaḥ—mānuṣīṁ tanum āśritaṁmāṁ mūḍhā avajānanti, sārvatrikyā mānuṣyās tanor māyikatva-darśanāt madīyāyā api mānuṣyās tanor māyikatva-kalpanam eva mamāvajñā | mama mānuṣīṁ tanuṁ kīdṛśīṁ paraṁ bhāvaṁ śreṣṭhaṁ sattvaṁ viśuddhaṁ sattvam ity arthaḥ | kīdṛśam ? bhūta-maheśvaram | bhūtānāṁ brahmādi-tṛṇānta-jīvānāṁ maheśvaraṁ parama-kāraṇam, mama mānuṣī-tanur eva svīkṛtā prākṛta-sarva-vastu-kāraṇam ity arthaḥ |

moghāśā iti yadi te mad-bhaktāḥ syus tadā te moghāśā mat-prāpty-āśā teṣāṁ vyarthā syāt | yadi te karmiṇas tadā te mogha-karmāṇaḥ syus teṣāṁ svargo na syāt | yadi te jñāninas tadā mogha-jñānās teṣāṁ mokṣo na syāt, tarhi teṣāṁ kiṁ syāt ? ity ata āha—rākṣasīm iti, rākṣasyādi-yonau janma syād ity arthaḥ | dvitīye tu avidyā-vidyayor uparāme’py anuparatayā jñāna-śāvalya-rahitayā bhaktyā tat-padārthaṁ jñātvā brahma-sāyujyaṁ prāpnuvanti | yad uktam—


    brahma-bhūtaḥ prasannātmā na śocati na kāṅkṣati |


    samaḥ sarveṣu bhūteṣu mad-bhaktiṁ labhate parām ||


    bhaktyā mām abhijānāti yāvān yaś cāsmi tattvataḥ |


    tato māṁ tattvato jñātvā viśate tad-anantaram || [gītā 18.54-55]

kiṁ ca, teṣāṁ siddhānāṁ madhye ko’pi bhaktyā tat-padārthānubhavārambha-samaye yadi kasyacic chuddha-bhaktasya kṛpayā pūrṇāṁ śuddhāṁ bhaktiṁ prāpnoti, tadā tan-mādhurya-lābhāt sāyujyam arocayitvā nārāyaṇa-parāyaṇaḥ syād iti nirdhāraṇa-ṣaṣṭhy api vyākhyeyā | tatrānugrāhaka-bhaktasya śāntatve śānta-bhakta iti dāsādir iti | asyāti-vairalyena daurlabhyāt prakṛānta-sahasra-śabdam aprayujya koṭiṣv apīty āha sma ||5||

 —o)0(o—

**|| 6.14.6 ||**

**vṛtras tu sa kathaṁ pāpaḥ sarva-lokopatāpanaḥ |**

**itthaṁ dṛḍha-matiḥ kṛṣṇa āsīt saṅgrāma ulbaṇe ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **evaṁ parama-durlabhā triguṇātītā bhakti-triguṇāndhe asure vṛtre katham avartateti pṛcchati vṛtras tv iti ||6||

 —o)0(o—

**|| 6.14.7 ||**

**atra naḥ saṁśayo bhūyān chrotuṁ kautūhalaṁ prabho |**

**yaḥ pauruṣeṇa samare sahasrākṣam atoṣayat ||**

**śrīdharaḥ : **na cendra-bhiyā kṛṣṇaṁ śaraṇaṁ gata ity āha—yaḥ pauruṣeṇeti ||7||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.14.8 ||**

**śrī-sūta uvāca—**

**parīkṣito’tha sampraśnaṁ bhagavān bādarāyaṇiḥ |**

**niśamya śraddadhānasya pratinandya vaco’bravīt ||**

_na katamenāpi vyākhyātam._

 —o)0(o—

**|| 6.14.9 ||**

**śrī-śuka uvāca—**

**śṛṇuṣvāvahito rājann itihāsam imaṁ yathā |**

**śrutaṁ dvaipāyana-mukhān nāradād devalād api ||**

**śrīdharaḥ : **yathā yathāvat śṛṇu ||9||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.14.10 ||**

**āsīd rājā sārvabhaumaḥ śūraseneṣu vai nṛpa |**

**citraketur iti khyāto yasyāsīt kāmadhuṅ mahī ||**

_na katamenāpi vyākhyātam._

 —o)0(o—

**|| 6.14.11 ||**

**tasya bhāryā-sahasrāṇāṁ sahasrāṇi daśābhavan |**

**sāntānikaś cāpi nṛpo na lebhe tāsu santatim ||**

**śrīdharaḥ : **bhāryā-sahasrāṇāṁ daśa-sahasrāṇi koṭir ity arthaḥ | sāntānikaḥ svayaṁ santānārho’pi putrotpādana-sapartho’pi tāsu santatiṁ na lebhe | sarvās tā vandhyā eva daiva-yogena militā iti bhāvaḥ ||11||

**krama-sandarbhaḥ : _na vyākhyātam._**

**viśvanāthaḥ : **bhāryā-sahasrāṇāṁ daśa-sahasrāṇi koṭir ity arthaḥ | sāntānikaḥ santāna-prayojanakaḥ na kevalaṁ viṣaya-bhogārtham eva tāvantyo bhāryā iti bhāvaḥ ||11||

 —o)0(o—

**|| 6.14.12 ||**

**rūpaudārya-vayo-janma- vidyaiśvarya-śriyādibhiḥ |**

**sampannasya guṇaiḥ sarvaiś cintā bandhyā-pater abhūt ||**

**śrīdharaḥ : **tad evāha—bandhyā-pater iti ||12||

**krama-sandarbhaḥ : _na vyākhyātam._**

**viśvanāthaḥ : **bandhyā-pater iti sarvās tā bandhyā eva daiva-yogena militā iti bhāvaḥ ||12||

 —o)0(o—

**|| 6.14.13 ||**

**na tasya sampadaḥ sarvā mahiṣyo vāma-locanāḥ |**

**sārvabhaumasya bhūś ceyam abhavan prīti-hetavaḥ ||**

_na katamenāpi vyākhyātam._

 —o)0(o—

**|| 6.14.14 ||**

**tasyaikadā tu bhavanam aṅgirā bhagavān ṛṣiḥ |**

**lokān anucarann etān upāgacchad yadṛcchayā ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **tataḥ sat-saṅga-hetuś ca satāṁ svairacāritaiva, nānyaḥ | yathāha—tasyaikadeti | yadṛcchayāsvairatayā, na tu hetv-antara-prayuktatety arthaḥ | yadṛcchā svairatā ity amaraḥ | satsu parameśvara-prayoktṛtvaṁ ca sad-icchānusāreṇaiva | tad-uktaṁ—ahaṁ bhakta-parādhīnaḥ [bhā.pu. 9.4.63] iti | atrāpi tadaiva tasya [citraketoḥ] para-tattva-sāmmukhyaṁ jātam, kālāntare tu prādurbhūtam iti mantavyam | ata eva tad-vilāsa-samaye śrīmatāṅgirasaiva iti vakṣyate [bhā.pu. 6.15.19] ||14||

 —o)0(o—

**|| 6.14.15-16 ||**

**taṁ pūjayitvā vidhivat pratyutthānārhaṇādibhiḥ |**

**kṛtātithyam upāsīdat sukhāsīnaṁ samāhitaḥ ||**

**maharṣis tam upāsīnaṁ praśrayāvanataṁ kṣitau |**

**pratipūjya mahārāja samābhāṣyedam abravīt ||**

**śrīdharaḥ : **upāsīdat tasya samīpam upaviveśa | samāhitaḥ saṁyataḥ ||15-16||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.14.17 ||**

**aṅgirā uvāca—**

**api te’nāmayaṁ svasti prakṛtīnāṁ tathātmanaḥ |**

**yathā prakṛtibhir guptaḥ pumān rājā ca saptabhiḥ ||**

**śrīdharaḥ : **api kim | anāmayam ārogyam | svasti śubham | prakṛty-adhīnam eva hi rājyam iti sadṛṣṭāntam āha | yathā mahad-ādy-ādibhiḥ saptabhiḥ pumān jīvo nityaṁ gupto bhavati natu tad vyatirekeṇa kṣaṇam api tiṣṭhati tathā rājāpi sapta-prakṛtibhiḥ—


    svāmy-amātyau janapadā durga-draviṇa-sañcayāḥ | 


    daṇḍo mitraṁ ca tasyaitāḥ sapta prakṛtayo matāḥ ||

ity ukta-lakṣaṇābhir nityaṁ guptaḥ san | svāmī guruḥ svayaṁ vā ||17||

**krama-sandarbhaḥ : _na vyākhyātam._**

**viśvanāthaḥ : **api kim anāmayam ārogyaṁ svasti śubhaṁ prakṛtīnām amātyādīnām | rājñaḥ sukham amātyādi-sukhādhīnam eva amātyādi-sukham api rāja-sukhādhīnam iti sudṛṣṭāntam āha—yathā mahad-ādibhiḥ prakṛtibhiḥ saptabhiḥ pumān jīvo nityaṁ gupto bhavati na tu tad-vyatirekeṇa kṣaṇam api tiṣṭhati tathā rājāpi saptabhiḥ svāmy-amātya-suhṛt-koṣa-rāṣṭra-durga-balaiḥ | svāmy atra guruḥ ||17||

 —o)0(o—

**|| 6.14.18 ||**

**ātmānaṁ prakṛtiṣv addhā nidhāya śreya āpnuyāt |**

**rājñā tathā prakṛtayo naradevāhitādhayaḥ ||**

**śrīdharaḥ : **ātmānaṁ prakṛtiṣv addhā sākṣān nidhāya tad anuvartinaṁ kṛtvā śreyo rājya-sukhaṁ prāpnuyād ity arthaḥ | prakṛtīnāṁ ca sukhaṁ rājādhīnam evety āha—he naradeva, tathā prakṛtayo’pi rājñā āhitādhayo nihita-nikṣepā dhanaiḥ samṛddhā bhavanti | pāṭhāntare āsamantato hatādhayo nirastamano-duḥkhā bhavantīty arthaḥ ||18||

**krama-sandarbhaḥ : _na vyākhyātam._**

**viśvanāthaḥ : **rājā ātmānaṁ sva-prakṛtiṣu nidhāya ātma-sarva-bhāraṁ nikṣipya ity arthaḥ |śreyaḥ rājya-sukham | naradeve rājany eva āhitaḥ arpitaḥ ādhir dhana-turaga-hastādi-tṛṣṇā-mūlā manaḥ-pīḍā yais te | rājñā guptā | āhatādhaya iti pāṭhe naradevena nāśita-mano-duḥkhāḥ śreyaḥ āpnuyuḥ ||18||

 —o)0(o—

**|| 6.14.19 ||**

**api dārāḥ prajāmātyā bhṛtyāḥ śreṇyo’tha mantriṇaḥ |**

**paurā jānapadā bhūpā ātmajā vaśa-vartinaḥ ||**

**śrīdharaḥ : **prajāś ca amātyaś ca śreṇyaś ca samaya-viśeṣeṇa saṅghaśo vartamānā vaṇik prabhṛtayaḥ paurāḥ pura-vāsinaḥ | jānapadās tat tad deśādhikāriṇaḥ | mantra-sahāyo mantrī karma-sahāyo’mātya iti bhedaḥ ||19||

**krama-sandarbhaḥ : _na vyākhyātam._**

**viśvanāthaḥ : **kiṁ ca, rājño’pi yady ājñā-kāriṇaḥ sarva-janāḥ syus tadaiva sukham ity āha apīti śreṇyas tailika-tāmbūlikādayaḥ ||19||

 —o)0(o—

**|| 6.14.20 ||**

**yasyātmānuvaśaś cet syāt sarve tad-vaśagā ime |**

**lokāḥ sapālā yacchanti sarve balim atandritāḥ ||**

**śrīdharaḥ, viśvanāthaḥ : **tava manaḥ sva-vaśaṁ na vety arthāt pṛcchati—yasyeti | anuvaśaḥ anuvartī adhīnaḥ ||20||

**krama-sandarbhaḥ : _na vyākhyātam._**

 —o)0(o—

**|| 6.14.21 ||**

**ātmanaḥ prīyate nātmā parataḥ svata eva vā |**

**lakṣaye’labdha-kāmaṁ tvāṁ cintayā śabalaṁ mukham ||**

**śrīdharaḥ : **ātmā bhavān | ātmanā na prīyate na tuṣyati tat kim | parato vā svato vā’labdha-kāmaṁ tvāṁ lakṣaye ||21||

**krama-sandarbhaḥ : **ātmana iti | yatas tava mukhaṁ cintayā śavalaṁ lakṣyate ||21||

**viśvanāthaḥ : **tad apy abruvāṇaṁ rājānaṁ punar āha tava ātmano dehasyātmā svata eva vā parata eva hetor vā na prīyate sukham evāsmīti cen na hi ty āha lakṣaya iti ||21||

 —o)0(o—

**|| 6.14.22 ||**

**evaṁ vikalpito rājan viduṣā munināpi saḥ |**

**praśrayāvanato’bhyāha prajā-kāmas tato munim ||**

**śrīdharaḥ : **viduṣā sarva-jñenāpi ||22||

**krama-sandarbhaḥ : **vikalpito vividha-kalpanā-viṣayīkṛtaḥ ||22||

**viśvanāthaḥ : **vikalpitaḥ vividha-vikalpa-viṣayīkṛtaḥ | viduṣā sarvajñenāpi tan-mukhād eva tad duḥkhaṁ śrotum iti bhāvaḥ ||22||

 —o)0(o—

**|| 6.14.23 ||**

**citraketur uvāca—**

**bhagavan kiṁ na viditaṁ tapo-jñāna-samādhibhiḥ |**

**yogināṁ dhvasta-pāpānāṁ bahir antaḥ śarīriṣu ||**

**śrīdharaḥ : **alabdha-kāmatvaṁ kathayan putraṁ vācate—bhagavann iti caturbhiḥ ||23||

**krama-sandarbhaḥ : _na vyākhyātam._**

**viśvanāthaḥ : **śarīriṣv asmad-vidheṣu ||23||

 —o)0(o—

**|| 6.14.24 ||**

**tathāpi pṛcchato brūyāṁ brahmann ātmani cintitam |**

**bhavato viduṣaś cāpi coditas tvad-anujñayā ||**

**śrīdharaḥ : _na vyākhyātam._**

**krama-sandarbhaḥ : **yataś codito noditas tatas tad-anujñayā brūyāt ||24||

**viśvanāthaḥ : **pṛcchato bhagavato’ham ājñā-kārīty arthaḥ | ātmani manasi cintitaṁ cintām ||24||

 —o)0(o—

**|| 6.14.25 ||**

**loka-pālair api prārthyāḥ sāmrājyaiśvarya-sampadaḥ |**

**na nandayanty aprajaṁ māṁ kṣut-tṛṭ-kāmam ivāpare ||**

**śrīdharaḥ : **aprajam aputram | kṣut-tṛḍbhyām anna-pāna-kāmam apare srak candanādayo yathā na sukhayanti ||25||

**krama-sandarbhaḥ : _na vyākhyātam._**

**viśvanāthaḥ : **kṣut-tṛḍbhyām anna-jalayoḥ kāmo yasya tam apare srak-candanādayaḥ ||25||

 —o)0(o—

**|| 6.14.26 ||**

**tataḥ pāhi mahā-bhāga pūrvaiḥ saha gataṁ tamaḥ |**

**yathā tarema duṣpāraṁ prajayā tad vidhehi naḥ ||**

**śrīdharaḥ : **pūrvaiḥ pitrādibhiḥ saha gataṁ prāptaṁ tamo narakaṁ prajayā yathā tarema tat tathā vidhehi ||26||

**krama-sandarbhaḥ : _na vyākhyātam._**

**viśvanāthaḥ : **pūrvaiḥ pitrādibhiḥ saha gataṁ prāptaṁ tamo narakaṁ prajayā yathā tarema tathā vidhehi ||26||

 —o)0(o—

**|| 6.14.27 ||**

**śrī-śuka uvāca—**

**ity arthitaḥ sa bhagavān kṛpālur brahmaṇaḥ sutaḥ |**

**śrapayitvā caruṁ tvāṣṭraṁ tvaṣṭāram ayajad vibhuḥ ||**

**śrīdharaḥ : _na vyākhyātam._**

**krama-sandarbhaḥ : **putra-dāna-miṣeṇa vairāgyotpādana-dvārā bhagavad-abhimukhī-karaṇecchutvāt kṛpāluḥ | tathā ca vakṣyate svayam eva—


    tadaiva te paraṁ jñānaṁ dadāmi gṛham āgataḥ |


    jñātvānyābhiniveśaṁ te putram eva dadāmy aham || [bhā.pu. 6.15.30] iti ||27||

**viśvanāthaḥ : **tvāṣṭraṁ tvaṣṭṛ-devatākam ||27||

 —o)0(o—

**|| 6.14.28 ||**

**jyeṣṭhā śreṣṭhā ca yā rājño mahiṣīṇāṁ ca bhārata |**

**nāmnā kṛtadyutis tasyai yajñocchiṣṭam adād dvijaḥ ||**

**śrīdharaḥ : **yajñocchiṣṭaṁ yajña-śeṣam ||28||

**krama-sandarbhaḥ : _na vyākhyātam._**

**viśvanāthaḥ : **prathama-vyūḍhatvena jyeṣṭhā saubhāgyātiśayena ca śreṣṭhā yajñocchiṣṭaṁ yajñeśvaraṁ carum ||28||

 —o)0(o—

**|| 6.14.29 ||**

**athāha nṛpatiṁ rājan bhavitaikas tavātmajaḥ |**

**harṣa-śoka-pradas tubhyam iti brahma-suto yayau ||**

**śrīdharaḥ : **janmanā harṣaṁ maraṇena ca śokaṁ pradadātīti tathā | ity evam uktvā yayau ||29||

**krama-sandarbhaḥ : **nija-doṣa-pratyākhyānārthaṁ harṣa-śoka-prada ity uktam ||29||

**viśvanāthaḥ : **harṣa-śoka-prada iti | kena prakāreṇa harṣa-pradaḥ ? kena prakāreṇa śoka-pradaḥ ? iti sampraty ahaṁ kiṁ bravīmi janma-mṛtyubhyāṁ rājaivāyatyāṁ jñāsyati kiṁ ceyam apriyoktir api sampraty avaśya-vācyaivāgre rājñā dāsyamānasyopālambhanasya pratyuttarārtham iti manasi vimṛśya tattvaṁ spaṣṭam anuktvā yayau | putro me bahu-guṇānvito bhaviṣyatīti harṣadas tad api aiśvaryādhikyān na me vacaskaro bhaviṣyatīti śokada iti bhavatu, tad duḥkhaṁ mayā ṣoḍhavyam iti manasi vicārya rājā tv ānandaiveti jñeyam ||29||

 —o)0(o—

**|| 6.14.30 ||**

**sāpi tat-prāśanād eva citraketor adhārayat |**

**garbhaṁ kṛtadyutir devī kṛttikāgner ivātmajam ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **agneḥ sakāśāt kṛttikā svātmajam ivety arthaḥ ||30||

 —o)0(o—

**|| 6.14.31 ||**

**tasyā anudinaṁ garbhaḥ śukla-pakṣa ivoḍupaḥ |**

**vavṛdhe śūraseneśa-tejasā śanakair nṛpa ||**

_na katamenāpi vyākhyātam._

 —o)0(o—

**|| 6.14.32 ||**

**atha kāla upāvṛtte kumāraḥ samajāyata |**

**janayan śūrasenānāṁ śṛṇvatāṁ paramāṁ mudam ||**

**śrīdharaḥ : **śūrasenānām īśasya tejasā vīryeṇa yo garbhaḥ sa vavṛddhe ||32||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.14.33 ||**

**hṛṣṭo rājā kumārasya snātaḥ śucir alaṅkṛtaḥ |**

**vācayitvāśiṣo vipraiḥ kārayām āsa jātakam ||**

**śrīdharaḥ : **jātakaṁ jāta-karma ||33||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.14.34 ||**

**tebhyo hiraṇyaṁ rajataṁ vāsāṁsy ābharaṇāni ca |**

**grāmān hayān gajān prādād dhenūnām arbudāni ṣaṭ ||**

**śrīdharaḥ : **arbudaṁ daśa-koṭayaḥ | vede tu koṭir evārbudam | niyutaṁ ca prayutaṁ cārbudaṁ ceti prayutān antaraṁ nirdeśāt ||34||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.14.35 ||**

**vavarṣa kāmān anyeṣāṁ parjanya iva dehinām |**

**dhanyaṁ yaśasyam āyuṣyaṁ kumārasya mahā-manāḥ ||**

**śrīdharaḥ : **dhanyaṁ dhana-karma | āyuṣyam āyuṣkaram | mahāmanā atyudāraḥ ||35||

**krama-sandarbhaḥ : _na vyākhyātam._**

**viśvanāthaḥ : **dhanyam uttamaṁ kāmaṁ vavarṣa, na tv adhanyam | mahā-manā atyudāraḥ ||35||

 —o)0(o—

**|| 6.14.36 ||**

**kṛcchra-labdhe’tha rājarṣes tanaye’nudinaṁ pituḥ |**

**yathā niḥsvasya kṛcchrāpte dhane sneho’nvavardhata ||**

_na katamenāpi vyākhyātam._

 —o)0(o—

**|| 6.14.37 ||**

**mātus tv atitarāṁ putre sneho moha-samudbhavaḥ |**

**kṛtadyuteḥ sapatnīnāṁ prajā-kāma-jvaro’bhavat ||**

**śrīdharaḥ : **mohasya samudbhavo yasmin | prajā-kāma-rūpo jvaras tāpaḥ ||37||

**krama-sandarbhaḥ : _na vyākhyātam._**

**viśvanāthaḥ : **prajā-kāma-rūpo jvaras tāpaḥ ||37||

 —o)0(o—

**|| 6.14.38-39 ||**

**citraketor atiprītir yathā dāre prajāvati |**

**na tathānyeṣu sañjajñe bālaṁ lālayato’nvaham ||**

**tāḥ paryatapyann ātmānaṁ garhayantyo’bhyasūyayā |**

**ānapatyena duḥkhena rājñaś cānādareṇa ca ||**

**śrīdharaḥ : **dāra ity ekavacanam ārṣam |ānapatyena aputratva-nimittena ||38-39||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.14.40 ||**

**dhig aprajāṁ striyaṁ pāpāṁ patyuś cāgṛha-sammatām |**

**suprajābhiḥ sapatnībhir dāsīm iva tiraskṛtām ||**

**śrīdharaḥ : **na gṛhe sammatāṁ na bahumatām | yad vā, , gṛhiṇy eva gṛhaṁ na bhāryeti sammatām ity arthaḥ ||40||

**krama-sandarbhaḥ : _na vyākhyātam._**

**viśvanāthaḥ : **agṛhaṁ gṛha-bhinnaṁ vanaṁ tatraiva sammatāṁ patyur iti vana-vāsa-dānārhām ity arthaḥ ||40||

 —o)0(o—

**|| 6.14.41 ||**

**dāsīnāṁ ko nu santāpaḥ svāminaḥ paricaryayā |**

**abhīkṣṇaṁ labdha-mānānāṁ dāsyā dāsīva durbhagāḥ ||**

**śrīdharaḥ : **dāsyādāsī yathā tathā vayaṁ durbhagāḥ ||41||

**krama-sandarbhaḥ : _na vyākhyātam._**

**viśvanāthaḥ : **dāsyā dāsīvakasyāścid durbhagāyā dāsyā dāsya iva vayaṁ durbhagā ity arthaḥ ||41||

 —o)0(o—

**|| 6.14.42 ||**

**evaṁ sandahyamānānāṁ sapatnyāḥ putra-sampadā |**

**rājño’sammata-vṛttīnāṁ vidveṣo balavān abhūt ||**

**śrīdharaḥ : **na sammatā vṛttir jīvanaṁ yāsām ||42||

**krama-sandarbhaḥ : _na vyākhyātam._**

**viśvanāthaḥ : **rājño’sammatā vṛttiś caritraṁ yāsām ||42||

 —o)0(o—

**|| 6.14.43 ||**

**vidveṣa-naṣṭa-matayaḥ striyo dāruṇa-cetasaḥ |**

**garaṁ daduḥ kumārāya durmarṣā nṛpatiṁ prati ||**

**śrīdharaḥ : **vidveṣeṇa naṣṭā matir yāsāṁ tāḥ | garaṁ viṣam | durmarṣā asahamānāḥ ||43||

**krama-sandarbhaḥ : _na vyākhyātam._**

**viśvanāthaḥ : **durmarṣā asahamānāḥ ||43||

 —o)0(o—

**|| 6.14.44 ||**

**kṛtadyutir ajānantī sapatnīnām aghaṁ mahat |**

**supta eveti sañcintya nirīkṣya vyacarad gṛhe ||**

_na katamenāpi vyākhyātam._

 —o)0(o—

**|| 6.14.45 ||**

**śayānaṁ suciraṁ bālam upadhārya manīṣiṇī |**

**putram ānaya me bhadre iti dhātrīm acodayat ||**

**śrīdharaḥ : **dhātrīṁ stana-dāyinīm ||45||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.14.46 ||**

**sā śayānam upavrajya dṛṣṭvā cottāra-locanam |**

**prāṇendriyātmabhis tyaktaṁ hatāsmīty apatad bhuvi ||**

**śrīdharaḥ : **udgate tārake kanīnike yayos te locane yasya tam ||46||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.14.47 ||**

**tasyās tadākarṇya bhṛśāturaṁ svaraṁ**

**ghnantyāḥ karābhyām ura uccakair api |**

**praviśya rājñī tvarayātmajāntikaṁ**

**dadarśa bālaṁ sahasā mṛtaṁ sutam ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **bālam eva sutaṁ taṁ mṛtaṁ dadarśety anvayaḥ ||47||

 —o)0(o—

**|| 6.14.48 ||**

**papāta bhūmau parivṛddhayā śucā**

**mumoha vibhraṣṭa-śiroruhāmbarā ||**

**śrīdharaḥ : **vibhraṣṭāḥ śiroruhā ambaraṁ ca yasyāḥ sā |

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.14.49 ||**

**tato nṛpāntaḥpura-vartino janā**

**narāś ca nāryaś ca niśamya rodanam |**

**āgatya tulya-vyasanāḥ suduḥkhitās**

**tāś ca vyalīkaṁ ruruduḥ kṛtāgasaḥ ||**

**śrīdharaḥ, viśvanāthaḥ : **tāś ca sapatnyo’pi ||49||

**krama-sandarbhaḥ : _na vyākhyātam._**

 —o)0(o—

**|| 6.14.50-51 ||**

**śrutvā mṛtaṁ putram alakṣitāntakaṁ**

**vinaṣṭa-dṛṣṭiḥ prapatan skhalan pathi |**

**snehānubandhaidhitayā śucā bhṛśaṁ**

**vimūrcchito’nuprakṛtir dvijair vṛtaḥ ||**

**papāta bālasya sa pāda-mūle**

**mṛtasya visrasta-śiroruhāmbaraḥ |**

**dīrghaṁ śvasan bāṣpa-kaloparodhato**

**niruddha-kaṇṭho na śaśāka bhāṣitum ||**

**śrīdharaḥ : **alakṣito’ntako mṛtyu-hetur yasya tam | anugatāḥ prakṛtayo’mātyādayo yasya so’nuprakṛtiḥ |bāṣpa-kalābhir aśru-bindubhir uparodhataḥ saṁvṛtatvena niruddhaḥ kaṇṭho yasya ||50-51||

**krama-sandarbhaḥ : _na vyākhyātam._**

**viśvanāthaḥ : **nalakṣito’ntako mṛtyur yasya tam | anuprakṛtir anugatāmātya-suhṛd-ādikaḥ | dvijair vṛtaḥ papāteti amātyādayo brāhmaṇādayaś ca petur ity arthaḥ ||50-51||

 —o)0(o—

**|| 6.14.52 ||**

**patiṁ nirīkṣyoru-śucārpitaṁ tadā**

**mṛtaṁ ca bālaṁ sutam eka-santatim |**

**janasya rājñī prakṛteś ca hṛd-rujaṁ**

**satī dadhānā vilalāpa citradhā ||**

**śrīdharaḥ : **uru-śucārpitaḥ bahu-śokena vyāptama | ekam eva santati-rūpam ||52||

**krama-sandarbhaḥ : _na vyākhyātam._**

**viśvanāthaḥ : **ekaś cāsau santatir vaṁśa-rūpaś ca taṁ hṛd-rujaṁ dadhānā puṣyantī satī ||52||

 —o)0(o—

**|| 6.14.53 ||**

**stana-dvayaṁ kuṅkuma-paṅka-maṇḍitaṁ**

**niṣiñcatī sāñjana-bāṣpa-bindubhiḥ |**

**vikīrya keśān vigalat-srajaḥ sutaṁ**

**śuśoca citraṁ kurarīva susvaram ||**

**śrīdharaḥ : **vigalantyaḥ srajo yebhyas tān keśān ||53||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.14.54 ||**

**aho vidhātas tvam atīva bāliśo**

**yas tv ātma-sṛṣṭy-apratirūpam īhase |**

**pare nu jīvaty aparasya yā mṛtir**

**viparyayaś cet tvam asi dhruvaḥ paraḥ ||**

**śrīdharaḥ : **ātma-sṛṣṭer apratirūpam ananurūpaṁ ceṣṭase | tad evāha—nu aho pare vṛddhe jīvaty aparasya bālasya yā mṛtis tat | tadā hi vṛddhasya sṛṣṭi-sāmarthyābhāve bāle ca mṛte sati tava sṛṣṭir naṣṭā syād ity arthaḥ | nanu sāṁprataṁ sva-sṛṣṭer viparīto’smīti cet tatrāha—viparyayo viparīto’si cet tarhi tvaṁ prāṇinām ati-duḥkha-kāritvāt dhruvo nityaḥ paraḥ śatrur asu | na tu kṛpālur ity arthaḥ ||54||

**krama-sandarbhaḥ : _na vyākhyātam._**

**viśvanāthaḥ : **asmākam etādṛśasya duḥkhasya kāraṇaṁ vidhātaiva, tasya ca kāraṇatvaṁ tadīya-murkhatvād eveti ātma-sṛṣṭer apratirūpam ananurūpaṁ ceṣṭase | tad evāha—nu aho pare vṛddhe jīvaty aparasya bālasya yā mṛtis tat | tadā hi vṛddhasya sṛṣṭi-sāmarthyābhāve bāle ca mṛte sati tava sṛṣṭir naṣṭā syād ity arthaḥ | nanu sāṁprataṁ sva-sṛṣṭer viparīto’smīti cet tatrāha—viparyayo viparīto’si cet tarhi tvaṁ prāṇinām ati-duḥkha-kāritvāt dhruvo nityaḥ paraḥ śatrur asu | na tu kṛpālur ity arthaḥ ||54||

 —o)0(o—

**|| 6.14.55 ||**

**na hi kramaś ced iha mṛtyu-janmanoḥ**

**śarīriṇām astu tad ātma-karmabhiḥ |**

**yaḥ sneha-pāśo nija-sarga-vṛddhaye**

**svayaṁ kṛtas te tam imaṁ vivṛścasi ||**

**śrīdharaḥ : **nanu jīva-karmānusāreṇa janmādi kurvato mama ko’parādhaḥ ? tatrāha—na hīti | putre jīvaty eva pitā mriyate pitari jīvaty eva putro jāyata iti kramo nāsti karmādhīnatvād iti cet tarhy ātma-karmabhir eva taj janmādikam astu kiṁ tvayā kṛtyam | 

nanu mayeśvareṇa vinā jaḍaiḥ karmabhir idaṁ kathaṁ siddhyet ? bhavatu nāma, tathāpi nija-sarga-vṛddhaye te tvayā yaḥ sneha-pāśaḥ kṛtas tam imaṁ svayam eva vivṛścasi chinatsīty-ādi krośati | na hy evaṁ-vidhaṁ duḥkhaṁ dṛṣṭvā kaścid api putrādiṣu snehaṁ kariṣyatīti bhāvaḥ ||55||

**krama-sandarbhaḥ : _na vyākhyātam._**

**viśvanāthaḥ : **nanu jīvasya karmānusāreṇa janmādi kurvato mama ko’parādhaḥ ? tatrāha—na hīti | putre jīvaty eva pitā mriyate, pitari mṛte eva putro mriyate iti kramo nāsti, karmādhīnatvād iti cet, tarhy ātma-karmabhir eva taj-janmādikam astu kiṁ tvayā kṛtam ?

nanu mayeśvareṇa vinā jaḍaiḥ karmabhir idaṁ kathaṁ siddhet ?satyaṁ, tvayaiva siddhyatu, tad api nija-sarga-vṛddhaye yaḥ sneha-pāśas te tvayā svayam eva kṛtas tam imaṁ vivṛścasi chinatsi snehe etādṛśaṁ duḥkhaṁ dṛṣṭvā putrādiṣu ko’pi snehaṁ na kariṣyati sneha-karaṇe putrādayaḥ kathaṁ jīviṣyantīti sṛṣṭi-lopāt tvaṁ mūrkha eveti bhāvaḥ | yad vā, loḍ-arthe laṭ chindhīty arthaḥ | sneha eva sukha-duḥkhayor hetuḥ, snehābhāve putro jāyatāṁ mriyatāṁ vā naiva syātāṁ sukha-duḥkhe iti bhāvaḥ ||55||

 —o)0(o—

**|| 6.14.56 ||**

**tvaṁ tāta nārhasi ca māṁ kṛpaṇām anāthām**

**tyaktuṁ vicakṣva pitaraṁ tava śoka-taptam |**

**añjas tarema bhavatāpraja-dustaraṁ yad**

**dhvāntaṁ na yāhy akaruṇena yamena dūram ||**

**śrīdharaḥ : **apraja-dustaram aprajānāṁ dustaram | akaruṇena saha ||56||

**krama-sandarbhaḥ : _na vyākhyātam._**

**viśvanāthaḥ : **bāliśena vidhātrā saha kim ity ahaṁ saṁlapāmi sva-putram eva hita-kṛtye kim iti nāvadhāpayāmīti | vimṛśyāha—tvam iti | he tāta ! bhavatā putreṇa aprajānām aputrāṇāṁ dustaraṁ yat dhvāntaṁ narakaṁ tat tarema | nanu yamo māṁ sva-puraṁ nayati ahaṁ kiṁ karomi ? tatrāha—na yāhi akaruṇena saha ||56||

 —o)0(o—

**|| 6.14.57 ||**

**uttiṣṭha tāta ta ime śiśavo vayasyās**

**tvām āhvayanti nṛpa-nandana saṁvihartum |**

**suptaś ciraṁ hy aśanayā ca bhavān parīto**

**bhuṅkṣva stanaṁ piba śuco hara naḥ svakānām ||**

**śrīdharaḥ : **aśanayā kṣudhā ||57||

**krama-sandarbhaḥ : _na vyākhyātam._**

**viśvanāthaḥ : **putraṁ suptaṁ matvāha—uttiṣṭheti | aśanayā kṣudhayā ||57||

 —o)0(o—

**|| 6.14.58 ||**

**nāhaṁ tanūja dadṛśe hata-maṅgalā te**

**mugdha-smitaṁ mudita-vīkṣaṇam ānanābjam |**

**kiṁ vā gato’sy apunar-anvayam anya-lokaṁ**

**nīto’ghṛṇena na śṛṇomi kalā giras te ||**

**śrīdharaḥ : **tanūja he putra, nāhaṁ prathamaṁ tvat-pārśvam āgatā satī tava mugdha-smitaṁ vaktraṁ dadṛśe dṛṣṭavaty asmi | idānīm api giro na śṛṇomi | tarhi kim apunar anvayaṁ punar āgamanaṁ yathā na bhaviṣyati tathā gato’si ||58||

**krama-sandarbhaḥ : _na vyākhyātam._**

**viśvanāthaḥ : **he tanūja ! tava mugdha-smitaṁ mukha-padmaṁ na cāhaṁ, dadṛśe na dṛṣṭavaty asmi yat tvaṁ na jāgarṣi tena, kiṁ vā, anya-lokaṁ para-lokaṁ gato’si ? apunar anvayaṁ punar āgamana-śūnyaṁ tava ko doṣaḥ ? yato’ghṛṇena niṣkaruṇena yamena nītaḥ | ata eva kalā madhurāsphuṭā giras te na śṛṇomi ||58||

 —o)0(o—

**|| 6.14.59 ||**

**śrī-śuka uvāca—**

**vilapantyā mṛtaṁ putram iti citra-vilāpanaiḥ |**

**citraketur bhṛśaṁ tapto mukta-kaṇṭho ruroda ha ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **vilapantyā saha ||59||

 —o)0(o—

**|| 6.14.60 ||**

**tayor vilapatoḥ sarve dampatyos tad-anuvratāḥ |**

**ruruduḥ sma narā nāryaḥ sarvam āsīd acetanam ||**

_na katamenāpi vyākhyātam._

 —o)0(o—

**|| 6.14.61 ||**

**evaṁ kaśmalam āpannaṁ naṣṭa-saṁjñam anāyakam |**

**jñātvāṅgirā nāma ṛṣir ājagāma sanāradaḥ ||**

**śrīdharaḥ : _na vyākhyātam._**

**krama-sandarbhaḥ : **anāyakaṁ śoka-nivartaka-śūnyaṁ rājānam iti śeṣaḥ ||61||

**viśvanāthaḥ : **evaṁ sarva-nagaram eva naṣṭa-saṁjñaṁ jñātvā citraketoś ca mṛta-tulyatvād anāyakam ||61||

 —o)0(o—

iti sārārtha-darśinyāṁ harṣiṇyāṁ bhakta-cetasām |

ṣaṣṭhe caturdaśo’dhyāyaḥ saṅgataḥ saṅgataḥ satām ||*||


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 


    citraketūpākhyāne 


    caturdaśo’dhyāyaḥ |

|| 6.14 ||

(6.15)


### atha pañcadaśo’dhyāyaḥ


## citraketūpākhyāne

**|| 6.15.1 ||**

**śrī-śuka uvāca—**

**ūcatur mṛtakopānte patitaṁ mṛtakopamam |**

**śokābhibhūtaṁ rājānaṁ bodhayantau sad-uktibhiḥ ||**

**śrīdharaḥ : **

tataḥ pañcadaśe citreketoḥ śokāpanodanam |

kṛtaṁ tattvopadeśena nāradenāṅgiro-yujā ||

mṛtakopānte śava-samīpe ||1||

**krama-sandarbhaḥ : _na vyākhyātam._**

**viśvanāthaḥ : **

atha pañcadaśe bhūpam uddadhāra muni-dvayam | \
śokān mantraṁ tūpadeṣṭuṁ nāradaḥ kiñcid abravīt ||

—o)0(o—

**|| 6.15.2 ||**

**ko’yaṁ syāt tava rājendra bhavān yam anuśocati |**

**tvaṁ cāsya katamaḥ sṛṣṭau puredānīm ataḥ param ||**

**śrīdharaḥ : **tvaṁ cāsya bandhūnāṁ madhye katamaḥ ? sṛṣṭāu prajā-rūpāyām | ayaṁ putro’haṁ cāsya piteti cet tatrāhatuḥ—pureti | ye pūrva-janmani pitrādi-rūpeṇa saṁyuktā āsaṁs ta eva maraṇena viyuktāḥ santo vartamāna-janmani kadācit tasyaivānyasya vā putrādayo bhavanti, te janmāntare tasyaivānyasya vā kalatrādayaḥ śatru-mitrādayo vā bhavanty ato nāyaṁ niyama iti bhāvaḥ ||2||

**krama-sandarbhaḥ : _na vyākhyātam._**

**viśvanāthaḥ : **ayaṁ tava ko bhavet ? putra iti cet satyaṁ, tvam apy asya katamaḥ ? piteti cet, tatrāha—purā sṛṣṭau pūrva-janmani kiṁ vā idānīṁ ko vā ataḥ paraṁ bhāvini janmanīty arthaḥ | ye pūrva-janmani putrādi-rūpeṇa saṁyuktā āsan, ta eva maraṇe tato viyuktāḥ santo vartamāna-janmani kadācit tasyaivānyasya vā putrādayo bhavanti | te janmāntare tasyaivānyasya vā kalatrādayaḥ śatru-mitrādayo vā bhavantīti bhāvaḥ ||2||

—o)0(o—

**|| 6.15.3 ||**

**yathā prayānti saṁyānti sroto-vegena bālukāḥ |**

**saṁyujyante viyujyante tathā kālena dehinaḥ ||**

**śrīdharaḥ : **tam evābhiprāyaṁ prakaṭayati—yatheti | srotasaḥ pravāhasya vegena yathā prayānti viyujyante saṁyānti saṁyujyante tathā kāla-vegena dehino jīvā api ||3||

**krama-sandarbhaḥ : _na vyākhyātam._**

**viśvanāthaḥ : **tam evārthaṁ prakaṭayati—yatheti | srotasaḥ pravāhasya vegena bālukāḥ yathā prayānti vyujyante, saṁyānti saṁyujante, tathā kāla-vegena dehino jīvā api ||3||

—o)0(o—

**|| 6.15.4 ||**

**yathā dhānāsu vai dhānā bhavanti na bhavanti ca |**

**evaṁ bhūtāni bhūteṣu coditānīśa-māyayā ||**

**śrīdharaḥ : **tathāpy etāvantaṁ kālam mama putro nābhūd vārdhake jāto mṛta iti duḥkham iti cet tatrāhatuḥ—yathā dhānāsu bījeṣu dhānā bījāntarāṇi bhavanti, kāsucit kadācin na bhavanti notpadyante naśyanti ca | na tu bhavanty eva tiṣṭhanty eveti vā niyamaḥ | evam eva bhūtāni pitrādi-rūpāṇi bhūteṣu putrādiṣu | ato dhānānāṁ janya-janakatve’pi yathā pitṛ-putrādi-bhāvo nāsty evam atrāpīti na śokaḥ kārya iti bhāvaḥ | īśa-māyā-preritānām eva bhavanam abhavanaṁ, na vastutaḥ ||4||

**krama-sandarbhaḥ : _na vyākhyātam._**

**viśvanāthaḥ : **nanv aham asya pitā vā putro vā etasmin janmani anyasmin janmani bhavāmi, na bhavāmi vety-ādi jijñāsayā sampraty alam eva kiṁ tv asya parama-premāspadasya viccheda-duḥkham ahaṁ kenāparādhenānubhavāmi tad brūtam iti cen nātra ko’py aparādhaḥ, kiṁ tv atra kāla eva kāraṇam ity āhatuḥ—yatheti | tad apy etāvantaṁ kālaṁ mama putro nābhūd vārdhakye jāto mṛta iti mahad duḥkham iti cet tatrāhatuḥ—dhānāsu yaveṣu dhānā yavāntarāṇi bhavanti kadācin na bhavanti naśyanti ca | evaṁ-bhūtāni putrādīni bhūteṣu pitrādiṣu | ato yavānāṁ janya-janakatve’pi yathā pitṛ-putrādi-bhāvo nāsti evam atrāpi na śokaḥ kārya iti bhāvaḥ | dhānā bhṛṣṭayave striya ity abhidhānāt śleṣeṇa yathā dhānāsu bhṛṣṭa-yaveṣu dhānā na bhavanti | eti bhāvaḥbhāveṣu īdṛśeṣu bhavad-vidheṣu apatya-janakādṛṣṭa-rahiteṣu bhūtāni apatyāni na bhavanti, kintu he īśa, rājan māyayā preritāni bhavanti cety aham aṅgirā eva tvat-prabodhārthaṁ māyayā tvat-putro’bhūvam iti bhāvaḥ ||4||

—o)0(o—

**|| 6.15.5 ||**

**vayaṁ ca tvaṁ ca ye ceme tulya-kālāś carācarāḥ |**

**janma-mṛtyor yathā paścāt prāṅ naivam adhunāpi bhoḥ ||**

**śrīdharaḥ : **tasya ca sarva-sādhāraṇatvān na putra eva śocanīya ity āhatuḥ—vayaṁ ceti | tulya-kālā vartamāna-kālīnāḥ | janmanaḥ prāk mṛtyoḥ paścāc ca yathā na santy evam adhunāpi na santi | bho rājan ! ādy-antayor asattvāt svapnavad ity arthaḥ ||5||

**krama-sandarbhaḥ : _na vyākhyātam._**

**viśvanāthaḥ : **śocanīyaś cet na kevalaṁ mṛtaḥ putra eva, api tu dārāmātya-svajanādayaḥ sarve vartamānā api śocyā evety āhatuḥ—vayaṁ ceti | tulya-kālā eka-kāla-sthitāḥ janmanaḥ prāk mṛtyoḥ paścāc ca yathā na santi, evam adhunāpi na santi, na hy atraikālikaṁ vastu vāstavam ucyate, na hy avāstavaṁ vastu bhavyair gaṇanāyām upādīyate ity atas tat satyam apy asatyāya mānam eveti ||5||

—o)0(o—

**|| 6.15.6 ||**

**bhūtair bhūtāni bhūteśaḥ sṛjaty avati hanti ca |**

**ātma-sṛṣṭair asvatantrair anapekṣo’pi bālavat ||**

**śrīdharaḥ : **asattve kathaṁ pratītiḥ ? kathaṁ vāhamasya janakaḥ ? ity-ādy-abhimānas tatrāhatuḥ—bhūtair iti | īśvareṇa māyayā sṛṣṭatvāt pratīti nirmitta-mātratvenaiva ca bhūtānām ayam abhimāna iti bhāvaḥ | nanv īśvarasya sṛṣṭy-ādibhiḥ sādhyam asti cet tarhy apūrṇa-kāmatā prāptā, nāsti cet kutaḥ pravṛttiḥ ? tatrāhatuḥ—anapekṣo’pi bālaval līlayā karotīti ||6||

**krama-sandarbhaḥ : _na vyākhyātam._**

**viśvanāthaḥ : **na ca mamāyaṁ putro janitaḥ kenāpy alakṣitena dāruṇenāyaṁ nāśita iti svasmin janakatva-lakṣaṇo guṇaḥ parasmiṁs tu nāśakatva-lakṣaṇo doṣaḥ prasañjanīya ity āhatuḥ—bhūtaiḥ pitrādibhiḥ sṛjati | rājādibhir avati, sarpādibhir hanti, ātma-sṛṣṭair iti pitrādīnām īśvara-sṛṣṭatvād īśvarādhīnatvāc cety arthaḥ | nanu pūrṇa-kāmasyeśvarasya kiṁ sṛṣṭy-ādibhiḥ, tatrāha—anapekṣo’pi bālaval līlayā karotīti ||6||

—o)0(o—

**|| 6.15.7 ||**

**dehena dehino rājan dehād deho’bhijāyate |**

**bījād eva yathā bījaṁ dehy artha iva śāśvataḥ ||**

**śrīdharaḥ : **ayaṁ ca janmādi-vyavahāro dehānām eva na tv ātmana ity āhatuḥ—dehinaḥ pitur dehena dehinaḥ putrasya deho mātur dehino dehād abhijāyate | yathā bījād eva bījaṁ jāyate | dehī tu śāśvata eva artho bhūmy-ādir yathā tadvat ||7||

**krama-sandarbhaḥ : _na vyākhyātam._**

**viśvanāthaḥ : **satyam uktam īśvara-sṛṣṭena pitrā mayā janitaḥ putro’yaṁ mṛta ity ataḥ śocāmi ? iti tatrāhatuḥ—dehena pitur dehena dehinaḥ putrasya deho mātur dehād abhijāyate, yathā bījād eva bījaṁ jāyate, atas tvayā janitasya putra-dehasya tavāgra eva vartamānatvāt tvaṁ katham adhunā śocasīti bhāvaḥ | 

nanv atra samprati dehī jīvātmā nāstīti śocāmīti tatrāhatuḥ—dehī jīvo nāma arthas tu śāśvata eva, na sa tvayā janitaiti tena saha na ko’pi te sambandho’stīti bhāvaḥ ||7||

—o)0(o—

**|| 6.15.8 ||**

**deha-dehi-vibhāgo’yam aviveka-kṛtaḥ purā |**

**jāti-vyakti-vibhāgo’yaṁ yathā vastuni kalpitaḥ ||**

**śrīdharaḥ : **nanu naśvara-deha-pratiyogitvād dehy api na śāśvataḥ syāt ? tatrāhatuḥ—deha-dehinor ayaṁ paraspara-pratiyogi-vibhāgaḥ purānādir aviveka-kṛto’jñāna-kalpitaḥ | jātiḥ sāmānyaṁ vyaktir viśeṣas tayor vibhāgo yathā vastuni san-mātre kalpitaḥ | parasparāpekṣa-siddhatvenānirūpyatvāt, tadvat ||8||

**krama-sandarbhaḥ : **śuddhātmano vastuto dehitvaṁ nāsti, tato na ca tasya deha ity evam | tatra dṛṣṭāntaḥ—yathā na vastuni sarva-kāraṇe paramātmani jāti-vyakti-vibhāga iti ||8||

**viśvanāthaḥ : **nanu naśvara-deha-pratiyogitvād dehy api na śāśvataḥ syāt ? tatrāhatuḥ—deha-dehinor ayaṁ paraspara-pratiyogi-vibhāgaḥ | purā anādir aviveka-kṛto’jñāna-kalpitaḥ | jāti-sāmānyaṁ vyakti-viśeṣas tayor vibhāgo yathā vastuni san-mātre kalpitaḥ | parasparāpekṣa-siddhitvenānirūpyatvāt ||8||

—o)0(o—

**|| 6.15.9 ||**

**śrī-śuka uvāca—**

**evam āśvāsito rājā citraketur dvijoktibhiḥ |**

**vimṛjya pāṇinā vaktram ādhi-mlānam abhāṣata ||**

**śrīdharaḥ : **ādhi-mlānaṁ vaktram ||9||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.15.10 ||**

**śrī-rājovāca—**

**kau yuvāṁ jñāna-sampannau mahiṣṭhau ca mahīyasām |**

**avadhūtena veṣeṇa gūḍhāv iha samāgatau ||**

**śrīdharaḥ : _na vyākhyātam._**

**krama-sandarbhaḥ : **avadhūtena veṣeṇeti nijācchādanārthaṁ tad-ākṛtatvāt ||10||

**viśvanāthaḥ : **avadhūtena veṣeṇeti sva-gopanārthaṁ tābhyām tathā-kṛtatvāt ||10||

—o)0(o—

**|| 6.15.11 ||**

**caranti hy avanau kāmaṁ brāhmaṇā bhagavat-priyāḥ |**

**mādṛśāṁ grāmya-buddhīnāṁ bodhāyonmatta-liṅginaḥ ||**

**śrīdharaḥ : **unmattasyeva liṅgaṁ yeṣāṁ te ||11||

**krama-sandarbhaḥ : **bhagavato viśeṣato bhakta-vatsalasya sāmānyato’pi brahmaṇya-devasya priyāḥ ||11||

**viśvanāthaḥ : _na vyākhyātam._**

—o)0(o—

**|| 6.15.12-15 ||**

**kumāro nārada ṛbhur aṅgirā devalo’sitaḥ |**

**apāntaratamā vyāso mārkaṇḍeyo’tha gautamaḥ ||**

**vasiṣṭho bhagavān rāmaḥ kapilo bādarāyaṇiḥ |**

**durvāsā yājñavalkyaś ca jātukarṇas tathāruṇiḥ ||**

**romaśaś cyavano datta āsuriḥ sapatañjaliḥ |**

**ṛṣir veda-śirā dhaumyo muniḥ pañcaśikhas tathā ||**

**hiraṇyanābhaḥ kauśalyaḥ śrutadeva ṛtadhvajaḥ |**

**ete pare ca siddheśāś caranti jñāna-hetavaḥ ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **kumāra iti catuṣkam | vyāsa-bādarāyaṇy-ādīnāṁ tadānīm anāvibhūtānām api gaṇanā śāstra-dṛṣṭyaiveti ||12||

**paramātma-sandarbha 69 : **atra apāntaratama iti śrī-kṛṣṇa-dvaipāyanasyaiva janmāntara-nāma-viśeṣa iti tatraiva jñeyam ||

—o)0(o—

**|| 6.15.16 ||**

**tasmād yuvāṁ grāmya-paśor mama mūḍha-dhiyaḥ prabhū |**

**andhe tamasi magnasya jñāna-dīpa udīryatām ||**

**śrīdharaḥ : **mama prabhū rakṣakau bodhe samarthāv iti vā | ato yuvābhyāṁ jñāna-dīpaḥ pravartyatām ||16||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.15.17 ||**

**śrī-aṅgirā uvāca—**

**ahaṁ te putra-kāmasya putrado’smy aṅgirā nṛpa |**

**eṣa brahma-sutaḥ sākṣān nārado bhagavān ṛṣiḥ ||**

_na katamenāpi vyākhyātam._

—o)0(o—

**|| 6.15.18-19 ||**

**itthaṁ tvāṁ putra-śokena magnaṁ tamasi dustare |**

**atad-arham anusmṛtya mahāpuruṣa-gocaram ||**

**anugrahāya bhavataḥ prāptāv āvām iha prabho |**

**brahmaṇyo bhagavad-bhakto nāvāsāditum arhasi ||**

**śrīdharaḥ : **mahā-puruṣa-gocaraṁ hari-bhaktaṁ tvām ||18||

**krama-sandarbhaḥ : **ittham iti yugmakam | mahā-puruṣe gocaro’nubhava-viṣayo yasya tam | bhagavad-bhakta iti purvam eva tat-saṅga-prabhāvena bhakti-bījodayāt ||18||

**viśvanāthaḥ : **mahā-puruṣāḥ paramrṣayo bhagavad-bhaktāś ca gocarā mano-netrādi-viṣayā yasya taṁ, ata eva brāhmaṇa-vaiṣṇava-sevitvād brahmaṇyo bhagavad-bhaktaś coktaḥ, na tu vastutas tadā bhakta ity arthaḥ ||18||

—o)0(o—

**|| 6.15.20 ||**

**tadaiva te paraṁ jñānaṁ dadāmi gṛham āgataḥ |**

**jñātvānyābhiniveśaṁ te putram eva dadāmy aham ||**

**śrīdharaḥ : **tadaiva yadā pūrvam āgato’smi ||20||

**krama-sandarbhaḥ : **dadāmi adāsyam ity arthaḥ | punaś ca dadāmi adadām ity arthaḥ | tiṅāṁ tiṅo bhavantīti chāndaso’tra laṭ ||20||

**viśvanāthaḥ : **dadāmi adāsyam | punaś ca dadāmīty asya adadām ity arthaḥ | tiṅāṁ tiṅo bhavantīti lakṣaṇena ||20||

—o)0(o—

**|| 6.15.21-23 ||**

**adhunā putriṇāṁ tāpo bhavataivānubhūyate |**

**evaṁ dārā gṛhā rāyo vividhaiśvarya-sampadaḥ ||**

**śabdādayaś ca viṣayāś calā rājya-vibhūtayaḥ |**

**mahī rājyaṁ balaṁ koṣo bhṛtyāmātya-suhṛj-janāḥ ||**

**sarve’pi śūraseneme śoka-moha-bhayārtidāḥ |**

**gandharva-nagara-prakhyāḥ svapna-māyā-manorathāḥ ||**

**śrīdharaḥ : **rāyaḥ arthāḥ |calā anityāḥ ||21|| kiṁ ca mahīti ||22||

he śūrasena, ime sarve’pi śokādi-pradāḥ | kiṁ ca āgamāpāyitvena gandharva-nagara-tulyāḥ | gandharva-nagaraṁ hy akasmād eva kvacid āyāty apayāti ceti prasiddham | tad evam anityatvaṁ śokādi-hetutvaṁ cāgamāpāyitvaṁ coktam | mithyātvam apy āha—svapnaś ca māyā ca mano-rathaś ca yathā tadvat ||23||

**krama-sandarbhaḥ : _na vyākhyātam._**

**viśvanāthaḥ : **tad evaṁ dārādīnām anityatvād avāstava-vastutvaṁ śokādi-hetutvam āgamāpāyitvaṁ coktam | ye tu dārādibhyyo’nyo’pi śoka-moha-bhayārtidā arthāḥ svapnād utthās te tu mithyā-bhūtā evety āha—gandharveti svapnaś ca māyā indra-jālaṁ ca manorathaś ca te tad-utthāḥ padārthāḥ ||21-23||

—o)0(o—

**|| 6.15.24 ||**

**dṛśyamānā vinārthena na dṛśyante manobhavāḥ |**

**karmabhir dhyāyato nānā- karmāṇi manaso’bhavan ||**

**madhvaḥ : **manaso dveṣa-rāgābhyām puṇya-pāpa-samudbhavaḥ |


    putrādi-puṇya-pāpābhyām tasmāt sarvaṁ manobhavam || iti nāradīye ||24||

**śrīdharaḥ : **mano-bhavā mano-mātra-vijṛmbhitāḥ | atra hetuḥ, arthena tāttvika-svarūpeṇa vinaiva dṛśyamānāḥ | tat kutaḥ ? yasmāt kṣaṇāntare na dṛśyante | tāttvikatve hi kṣaṇāntare bādho na syāt | ato mano-mātra-vijṛmbhitatvena svapnādivan mithyā-bhūtā ity arthaḥ | 

nanv ete puṇyāpuṇya-kṛtā iti mīmāṁsakāḥ prāhus tat kuto mano-bhavatvam ? tatrāha—karmabhiḥ karma-vāsanābhir arthān dhyāyataḥ puṁso manasa eva nimittāt karmāṇy abhavan | pāṭhāntare karma īpsitatamam abhidhyāyata ity arthaḥ | karmaṇo’pi mano-bhavattvāt tat sādhyā arthā api mano-bhavā eveti bhāvaḥ ||24||

**krama-sandarbhaḥ : _na vyākhyātam._**

**viśvanāthaḥ : **arthena vyāghra-sarpādinā vinaiva dṛśyamānāḥ svapnādi-bhaṅge sati na dṛśyante, tad evaṁ dārādayo’vāstava-vastu-bhūtāḥ svapnādayo’vastu-bhūtāś ca sarve manobhavāḥ | manobhavatvam evāha—karmabhiḥ karma-vāsanābhir arthān dhyāyataḥ puṁso manasa eva nimittatvāt karmāṇy abhavan | karm : abhidhyāyata iti pāṭhe karma īpsitatamam anabhidhyāyata ity arthaḥ | karmaṇo’pi manobhavatvāt tat-sādhyā arthāḥ, tad api manobhavā eveti bhāvaḥ ||24||

—o)0(o—

**|| 6.15.25 ||**

**ayaṁ hi dehino deho dravya-jñāna-kriyātmakaḥ |**

**dehino vividha-kleśa- santāpa-kṛd udāhṛtaḥ ||**

**madhvaḥ : **dravyātmakaḥ sthūla-dehaḥ kriyā-karmendriyāṇi ca |


    jñānendriyāṇi ca manojñānātmakam udāhṛtam || iti brahma-vaivarte ||


    kārya-kāraṇayor eka-śabda-vyavahṛtir bhavet || iti śabda-nirṇaye ||25||

**śrīdharaḥ : **tad evaṁ mamatāspadānāṁ putrādīnāṁ duḥkhādi-hetutvam uktaṁ tatra deha-saṁbandho mūlam ity āha—ayaṁ hīti | hīty avadhāraṇe | ayaṁ dravya-jñāna-kriyātmako’dhibhūtādhidaivādhyātma-rūpo deha eva dehino deho’ham iti manyamānasya dehino jīvasya vividhān kleśān santāpāṁś ca korotīti tathā ||25||

**krama-sandarbhaḥ : _na vyākhyātam._**

**viśvanāthaḥ : **tad evaṁ mamatāspadānāṁ putrādīnāṁ duḥkhādi-hetutvam uktaṁ tatra deha-saṁbandho mūlam ity āha—ayaṁ hīti | hīty avadhāraṇe | ayaṁ dravya-jñāna-kriyātmako’dhibhūtādhidaivādhyātma-rūpo deha eva dehino deho’ham iti manyamānasya dehino jīvasya vividhān kleśān santāpāṁś ca korotīti tathā ||25||

—o)0(o—

**|| 6.15.26 ||**

**tasmāt svasthena manasā vimṛśya gatim ātmanaḥ |**

**dvaite dhruvārtha-viśrambhaṁ tyajopaśamam āviśa ||**

**madhvaḥ : **ananyāpekṣatas tv eko harir anyad dvayaṁ smṛtam |


    anyāpekṣatvatas tena prāptatvād dvaitam ucyate || iti ca ||26||

**śrīdharaḥ : **sva-sthenāvyagreṇa | gatiṁ tattvam | dhruvo’yam artha iti viśrambhaṁ viśvāsaṁ praṇayaṁ vā tyaja | tapaś copaśamam āviśāśraya ||26||

**krama-sandarbhaḥ : _na vyākhyātam._**

**viśvanāthaḥ : **sva-sthenāvyagreṇa gatiṁ tattvam | dvaite ahantāspada-mamatāspada-bahule idantāspade jagati dhruvo vāstava-vastu-bhūto’yam artha iti viśrambhaṁ viśvāsaṁ praṇayaṁ vā tyaja tasya vastv avastu-mayatvāt śāśvatas tu dhruvo, nitya-sadātana-sanātanā ity amaraḥ | tataś copaśamam āviśa āśraya ||26||

—o)0(o—

**|| 6.15.27 ||**

**śrī-nārada uvāca—**

**etāṁ mantropaniṣadaṁ pratīccha prayato mama |**

**yāṁ dhārayan sapta-rātrād draṣṭā saṅkarṣaṇaṁ vibhum ||**

**madhvaḥ : **rudrādyāḥ śeṣa-dehasthaṁ viṣṇuṁ saṅkarṣaṇābhidham |


    śeṣāntaryāminaṁ jñātvā svapadaṁ prāpur añjasā || iti tantra-bhāgavate ||27||

**śrīdharaḥ : **aṅgirasopadiṣṭaṁ tattvaṁ parameśvara-prasādaṁ vinā na prāpyata iti tat prasādāya mantra-vidyāṁ nārada upadiśati—etām iti | upaniṣaṇṇaṁ paraṁ śreyo’yām ity upaniṣat | mantra evopaniṣattāṁ pratīccha gṛhāṇa | draṣṭā drakṣyati bhavān ||27||

**krama-sandarbhaḥ : **tad evaṁ yad aṅgirasopadiṣṭaṁ tatrāparituṣṭaḥ śrī-nārada uvāca | sapta-rātram atikramya dina-katipayānantaram ity arthaḥ ||27||

**viśvanāthaḥ : **nanu tarhi dhruvo’rtha eva kas tam eva mahyaṁ kṛpayā kathayety apekṣāyām aṅgirasā prerito mahā-bhāgavatatvān nārada evāha—etām iti | mantra-rūpām upaniṣadaṁ pratīccha gṛhāṇa ||27||

—o)0(o—

**|| 6.15.28 ||**

**yat-pāda-mūlam upasṛtya narendra pūrve**

**śarvādayo bhramam imaṁ dvitayaṁ visṛjya |**

**sadyas tadīyam atulānadhikaṁ mahitvaṁ**

**prāpur bhavān api paraṁ na cirād upaiti ||**

**madhvaḥ : **dvaitena bandha-santyāgāt dvaita-tyāgī bhavaty uta iti śabda-nirṇaye | dehādy ahaṁ mamābhimāno bhramaḥ |


    teṣāṁ teṣāṁ padāny eva vaiṣṇavāni padāni tu | 


    teṣāṁ mahitvaṁ ca tathā hares tad-vaśagaṁ yataḥ |


    atulyānadhikaṁ caiva tasya tasyaiva muktigam ||


    svasyaiva pūrva-māhātmyam apekṣya na hareḥ kvacit |


    māhātmyam anya-prāpyaṁ syān na te viṣṇāv iti śruteḥ || iti tantra-bhāgavate |


    brahmeśānādibhir devair yat prāptaṁ naiva śakyate |


    tad yat svabhāvaḥ kaivalyaṁ sa bhavān kevalo hariḥ || iti skānde |

tat-prasāda-labhyatvāt tadīyam api tenātulyam anadhikaṁ cānya māhātmyam ||28||

**śrīdharaḥ : **atulaṁ ca tad anadhikaṁ ca samānādhika-śūnyaṁ paraṁ mahimānaṁ prāpuḥ | upaity upaiṣyati ||28||

**krama-sandarbhaḥ : **athopadeśe vaiśiṣṭyam āha—yad iti ||28||

**viśvanāthaḥ : **bhramayati bhavantam iti bhramantaṁ, dvitīyaṁ dvaitam upaiti upaiṣyati ||28||

—o)0(o—

iti sārārtha-darśinyāṁ harṣiṇyāṁ bhakta-cetasām |

ṣaṣṭhe pañcadaśo’dhyāyaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 


    citraketūpākhyāne


    pañcadaśo’dhyāyaḥ |

|| 6.15 ||[^18]

(6.16)


### atha ṣoḍaśo’dhyāyaḥ


## citraketūpākhyāne

**|| 6.16.1 ||**

**śrī-bādarāyaṇir uvāca—**

**atha deva-ṛṣī rājan samparetaṁ nṛpātmajam |**

**darśayitveti hovāca jñātīnām anuśocatām ||**

**śrīdharaḥ : **

ṣoḍaśe tat sutoktyaiva viśokī-kṛtya taṁ nṛpam |

ādideśa mahā-vidyāṁ nāradaḥ śeṣa-toṣaṇīm ||

**krama-sandarbhaḥ : saṁparetam** ativāhika-dehaṁ prāptaṁ **darśayitvā** yoga-balenāvirbhāvya ||1||

**viśvanāthaḥ : **

ṣoḍaśe mṛta-putroktyā prabuddho nāradān manum |

prāpya saṁstūya śeṣaṁ tan-mukhāj jñānaṁ nṛpo’dhyāgāt ||

jñātīnām iti dvitīyārthe ṣaṣṭhī ||1||

—o)0(o—

**|| 6.16.2 ||**

**śrī-nārada uvāca—**

**jīvātman paśya bhadraṁ te mātaraṁ pitaraṁ ca te |**

**suhṛdo bāndhavās taptāḥ śucā tvat-kṛtayā bhṛśam ||**

**śrīdharaḥ : **ādau tāvat tat-putra-mukhenaiva pitṛ-putrādi-saṁbandho mithyeti darśayituṁ yoga-balena tam eva jñātīnāṁ darśayitvā **jīvātmann** ity-ādy uvāca ||1||

**krama-sandarbhaḥ : _na vyākhyātam._**

**viśvanāthaḥ : **tad api śoka-mohayoḥ śeṣaṁ durvāram avilakṣya mṛta-putra-mukhenaiva taṁ prabodhayitum āha—jīveti | **śucā** śokena ||2||

—o)0(o—

**|| 6.16.3 ||**

**kalevaraṁ svam āviśya śeṣam āyuḥ suhṛd-vṛtaḥ |**

**bhuṅkṣva bhogān pitṛ-prattān adhitiṣṭha nṛpāsanam ||**

**śrīdharaḥ : śeṣam** avaśiṣṭam **āyur** asti | apamṛtyunā mṛtatvād ity arthaḥ | tad eva kalevaraṁ praviśyotthito jīva uvāca | yad vā, antarāle preta-śarīre sthitveti jñeyam ||3||

**krama-sandarbhaḥ : **ṭīkāyām apamṛtyuneti tat-kāraṇakocita-pāpa-viśeṣo bhavati yata eva pūrṇam āyur hrāsayatīti | **kalevaraṁ svam āviśyeti** virodhāt pakṣāntaram āha—yad veti ||3||

**viśvanāthaḥ : śeṣam** avaśiṣṭam **āyur** vyāpyety amṛtyunā maraṇaṁ rājānam ūhayati | vastutas tu tasya nāsty evāyur māyikatvāt | **pitṛ-prattān** pitrā dattān ||3||

—o)0(o—

**|| 6.16.4 ||**

**jīva uvāca—**

**kasmin janmany amī mahyaṁ pitaro mātaro’bhavan |**

**karmabhir bhrāmyamāṇasya deva-tiryaṅ-nṛ-yoniṣu ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **jīva uvāceti | tad eva kalevaraṁ praviṣṭo ṛṣir jīvann iva jīva ity arthaḥ | **mahyaṁ** mama ||4||

—o)0(o—

**|| 6.16.5 ||**

**bandhu-jñāty-ari-madhyastha- mitrodāsīna-vidviṣaḥ |**

**sarva eva hi sarveṣāṁ bhavanti kramaśo mithaḥ ||**

**śrīdharaḥ : **mayi mṛte putra-dṛṣṭyā śokaś cec chatru-dṛṣṭyā harṣaḥ kiṁ na kriyata ity āśayena saṁbandhasyāniyatatvam āha—**bandhavo** vivāhādibhiḥ saṁbandhinaḥ, **jñātayaḥ** sa-piṇḍāḥ, **arayo** ghātakāḥ, **mitrāṇi** rakṣakāḥ, **madhya-sthā** ubhaya-vyatiriktāḥ sādhāraṇāḥ, **vidviṣo** dravyādi-nimittena dveṣiṇaḥ, **udāsīnās** tad-vyatiriktā iti bhedaḥ ||5||

**krama-sandarbhaḥ : madhya-sthās** tasmin tādṛśe ca milantaḥ | **udāsīnā** tayor api na milantaḥ | ṭīkāyām athavā evaṁ sambandha ity atra śloka-dvayasyeti śeṣaḥ ||5||

**viśvanāthaḥ : **mayi mṛte putra-dṛṣṭyā śokaś cet kriyate, śatru-dṛṣṭyā harṣaḥ kiṁ na kriyate ? ity āśayena sambandhasyāniyatatvam āha—**bandhavo** vivāhādibhiḥ saṁbandhinaḥ, **jñātayaḥ** sa-piṇḍāḥ, **arayo** ghātakāḥ, **mitrāṇi** rakṣakāḥ, **madhya-sthā** ubhaya-vyatiriktāḥ sādhāraṇāḥ, **vidviṣo** dravyādi-nimittena dveṣiṇaḥ, **udāsīnās** tad-vyatiriktā iti bhedaḥ ||5||

—o)0(o—

**|| 6.16.6 ||**

**yathā vastūni paṇyāni hemādīni tatas tataḥ |**

**paryaṭanti nareṣv evaṁ jīvo yoniṣu kartṛṣu ||**

**śrīdharaḥ : **karmabhir bhrāmyamāṇatve dṛṣṭāntaḥ, **yathā paṇyāni** kraya-vikrayādy-arhāṇi kartṛṣu vyavahartṛṣu **paribhramanti** | evaṁ jīvo’pi yoniṣu janakeṣu ||6||

**krama-sandarbhaḥ : _na vyākhyātam._**

**viśvanāthaḥ : **nanu yadi śatrur api putraḥ syāt, tarhi tatrātmīyatvena snehaḥ kathaṁ syāt ? tatra dṛṣṭāntena samādadhāti—yatheti | **paṇyāni** kraya-vikrayādy-arhāṇi **hemādīni** hema-mudrikādīni, yaiva hema-mudrā śatru-gṛha-sthitā sva-vadha-prayojikā, saiva daivād ātma-gṛham āgatā premāspadī-bhūtā bhoga-prayojikā ca bhavati | evam eva **jīva-yoniṣu** manuṣya-go-gardabhādiṣu ye **kartāra** utpādakāḥ pitaro mātaraś ca, teṣu praviśati ||6||

—o)0(o—

**|| 6.16.7 ||**

**nityasyārthasya sambandho hy anityo dṛśyate nṛṣu |**

**yāvad yasya hi sambandho mamatvaṁ tāvad eva hi ||**

**śrīdharaḥ : **ekasminn api janmani sambandhasyāniyatatvaṁ sa-dṛṣṭāntam āha dvābhyām | **nityasya** jīvato’py **arthasya** paśv-ādeḥ | **anityo**’niyataḥ | vikrayādinā saṁbandha-nivṛtteḥ ||7||

**krama-sandarbhaḥ : _na vyākhyātam._**

**viśvanāthaḥ : **mama jīvasya citraketu-putratvam etāvantaṁ kālam āsīt, tāvad asau sneham akarod eva | ataḥ param anya-putratvaṁ prāpsyāmi, sa eva snehaṁ kariṣyatīty arthāntara-nyāsenāha—nityasyathārthasya svarṇa-mudrāyā ekasyā api kraya-vikrayādi-vyavahāreṇaikasminn api dine anya-jana-hasta-gatāyā **mameyaṁ** nānyasyeti **sambandho** hy **anityaḥ**, tatra ca yāvad iti spaṣṭam ||7||

—o)0(o—

**|| 6.16.8 ||**

**evaṁ yoni-gato jīvaḥ sa nityo nirahaṅkṛtaḥ |**

**yāvad yatropalabhyeta tāvat svatvaṁ hi tasya tat ||**

**śrīdharaḥ : **evaṁ yoni-gataḥ saṁbandhini **yāvad upalabhyeta** karma-vaśena varteta, **tāvad** eva **tasya** pitrādes **tat** tasmin **svatvaṁ**, na tu vikrayād uttara-kālam api | athavaivaṁ saṁbandhaḥ, yad uktaṁ kalevaraṁ samāviśyeti tatra tasmin kalevare mamedānīṁ svatvaṁ nivṛttam iti sa-dṛṣṭāntam āha—**nityasya** cita-kālāvasthāyinaḥ suvarṇādeḥ | **yoni-gato** dehaṁ praviṣṭaḥ | **yatra** dehe | tasya jīvasya tat tasmin dehe **svatvam**, na tu maraṇottara-kālam apīty arthaḥ | śeṣaṁ samānam ||8||

**krama-sandarbhaḥ : _na vyākhyātam._**

**viśvanāthaḥ : **vastuto nirahaṅkṛta eva yatra pitrādau tasya pitrādeḥ | yad vā, **nirahaṅkṛta** eva **jīvo** **yāvad** **yatra** dehe **upalabhyeta**, **tāvad** eva **tasya** tasmin jīvasya dehe **svatvaṁ** nānyadā | ato’smin dehe samprati mama svatvābhāvāt katham atrāhaṅkāraṁ karomīti, tasmāt kalevaraṁ samāviśyeti tat prārthitaṁ na ghaṭata eveti bhāvaḥ ||8||

—o)0(o—

**|| 6.16.9 ||**

**eṣa nityo’vyayaḥ sūkṣma eṣa sarvāśrayaḥ sva-dṛk |**

**ātma-māyā-guṇair viśvam ātmānaṁ sṛjate prabhuḥ ||**

**madhvaḥ : **eṣa nityo’vyayaḥ | anitya-sambandha-yutāḥ pitr-ādyānitya-yug hariḥ iti ca | ātmānaṁ ca avatāra-rūpeṇa sṛjate ||9||

**śrīdharaḥ : **jīvasya nityatvaṁ sādhayati—**eṣa nityaḥ** | tatra hetuḥ—**avyayo**’pakṣaya-śūnyaḥ | tat kutaḥ ? **sūkṣmo** janmādi-śūnyaḥ | tac ca kutaḥ ? **sarvāśrayo** janmādimato dehāder āśrayo, na tu dehādi-rūpaḥ | yataḥ **sva-dṛk** sva-prakāśaḥ | sarvāśrayatvam upapādayati—**ātmano māyāyā guṇair ātmānam** eva **viśvaṁ** viśvātmakaṁ **sṛjati** | tad ātmānaṁ svayam akuruta [tai.u. 2.7.1] iti śruteḥ | upādāna-kāraṇatvāt sarvāśraya ity arthaḥ | jīvasya vastuto brahmatvād brahmaṇa eva cic chakti-viśiṣṭasyeśvaratvena sraṣṭr̥tvāj jīvaḥ sṛjatīti vāco-yuktaḥ | yad vā, sva-karma-dvārā sṛṣṭi-nimittatvena sraṣṭr̥tvaṁ bhogyasya ca sarvasya bhoktr-āśrayatvāt sarvāśrayatvaṁ coktam iti draṣṭavyam ||9||

**krama-sandarbhaḥ : **tad evaṁ jīvasya pāratantryam uktvā tat-siddhy-arthaṁ param api darśayati—eṣa iti tribhiḥ | eṣa pratyakṣa eva śruti-yukti-siddhaḥ parameśvaraḥ punaruktir nirdhāraṇārthā | **sūkṣmo** durjñeyaḥ ||9||

**viśvanāthaḥ : **evaṁ jīvasya pāratantryād anaiśvaryāc ca tato’nyaḥ kaścit svatantra īśvaro’stīti pratīyate | sa eṣa kīdṛśaḥ ? ity apekṣāyām āha—eṣa iti | **jīvasya māyayā** āvaraṇād aparokṣasyāpi parokṣāyamāṇatvāt tac-chabda-vācyatvam uktam | īśvarasya māyayā anāvaraṇāt prayoktur aṅgiraso’pi jīvanmuktatvenāvidyāvaraṇa-rāhityād aparokṣatvenaitac-chabda-vācyatvam ucyate—eṣa iti | tatra **nityatvam avyayatvaṁ sūkṣmatvam** iti sādhāraṇa-dharma-trayam īśvarasya pāratantryam anaiśvaryam iti tv asādhāraṇa-dharma-dvayaṁ jīvasya pūrvam eva vyañjitam | īśvarasyāpy asādhāraṇān sarvāśrayatvādīn dharmān vaktuṁ punar apy etac-chabdam upanyasyeti eṣa iti | ātma-śakti-mayatvād ātmānam ||9||

—o)0(o—

**|| 6.16.10 ||**

**na hy asyāsti priyaḥ kaścin nāpriyaḥ svaḥ paro’pi vā |**

**ekaḥ sarva-dhiyāṁ draṣṭā kartṝṇāṁ guṇa-doṣayoḥ ||**

**śrīdharaḥ : **yad uktaṁ suhṛd-vṛta iti suhṛdo bāndhavās taptā iti ca tatrāpy āha—na hy asyeti | tatra hetuḥ—**ekaḥ** suhṛd-ādi-saṅga-rahitaḥ | tat kutaḥ ? **guṇa-doṣayor** hitāhitayoḥ **kartṝṇāṁ** mitrādīnāṁ yāḥ **sarvā dhiyo** vicitrā buddhayas tāsāṁ **draṣṭā** sākṣī ||10||

**krama-sandarbhaḥ : _na vyākhyātam._**

**viśvanāthaḥ : **jīvasya bandhu-jāty-ari-madhyasthādayo ajñāna-nibandhanāḥ, na tv īśvarasyety āha—na hy asyeti | yat tu bhakto’tipriyaḥ svaś ca bhakta-dveṣī apriyaḥ, paraḥ śatruś ca iti tac ca—


    samo’haṁ sarva-bhūteṣu na me dveṣyo’sti na priyaḥ |


    ye bhajanti tu māṁ bhaktyā mayi te teṣu cāpy aham ||[gītā 9.29] iti,


    tān ahaṁ dviṣataḥ krūrān saṁsāreṣu narādhamān |[gītā 14.19]

iti gītokter bhakta-vatsalasya tasya bhūṣaṇam eva, na tu dūṣaṇam | kiṁ ca, jīvā bahava eva īśvaras tv eka eva | **guṇa-doṣayor** hitāhitayoḥ **kartṝṇāṁ** mitrādīnāṁ yāḥ **sarva-dhiyaḥ** vicitrā buddhayas tāsāṁ **draṣṭā** sākṣī ||10||

—o)0(o—

**|| 6.16.11 ||**

**nādatta ātmā hi guṇaṁ na doṣaṁ na kriyā-phalam |**

**udāsīnavad āsīnaḥ parāvara-dṛg īśvaraḥ ||**

**madhvaḥ : **bhoktāsadguṇa-bhoktṛtvān na bhoktā tad-vṛddhitaḥ |


    acintya-śaktitas tac ca yujyate parameśitum || iti ca ||11||

**śrīdharaḥ : **yathoktaṁ "bhuṅkṣva bhogān" [6.16.3] ity-ādi tatrāpy āha—nādatta iti | **guṇaṁ** sukham | **doṣaṁ** duḥkham | **kriyā-phalaṁ** ca rājyādikam | udāsīnatve hetuḥ—**parāvara-dṛk** kāraṇasya kāryasya ca sākṣī, na tu bhoktā | yata **īśvaro** dehādi-pāratantrya-śūnyaḥ | ata evaṁ-bhūtasya mama ca yuṣmākaṁ ca saṁbandhābhāvāc chokaṁ mā kuruteti vākyārthaḥ ||11||

**krama-sandarbhaḥ : ātmā** paramātmā ||11||

**viśvanāthaḥ : **jīvo hi mitrāmitrayor guṇa-doṣau gṛhṇāti, yataḥ kriyā-phalaṁ sukhaṁ duḥkhaṁ ca bhuṅkte, īśvaras tu naivety āha—nādatta iti | ata eva **udāsīnavat** sarvāntaryāmitvenāsīnaḥ **parāvare** bhadrābhadre sākṣitvena paśyatīti saḥ | udāsīna ivety ari-mitrādi-pratiyogy-udāsīnas tu naivety arthaḥ | ata īśvara-māyā-nibandhānām eṣāṁ citraketv-ādīnāṁ mahad-anugraha-mūlām īśvara-prapattiṁ vinā śoka-mohādi-mayo’yaṁ saṁsāro dustara eveti kiṁ bahu-vaktavyam ? iti prakaraṇārthaḥ ||11||

—o)0(o—

**|| 6.16.12-13 ||**

**śrī-bādarāyaṇir uvāca—**

**ity udīrya gato jīvo jñātayas tasya te tadā |**

**vismitā mumucuḥ śokaṁ chittvātma-sneha-śṛṅkhalām ||**

**nirhṛtya jñātayo jñāter dehaṁ kṛtvocitāḥ kriyāḥ |**

**tatyajur dustyajaṁ snehaṁ śoka-moha-bhayārtidam ||**

_na katamenāpi vyākhyātam._

—o)0(o—

**|| 6.16.14 ||**

**bāla-ghnyo vrīḍitās tatra bāla-hatyā-hata-prabhāḥ |**

**bāla-hatyā-vrataṁ cerur brāhmaṇair yan nirūpitam |**

**yamunāyāṁ mahārāja smarantyo dvija-bhāṣitam ||**

**śrīdharaḥ : **dvija-bhāṣitam aṅgirasā proktaṁ putrādīnāṁ duḥkha-hetutvaṁ **smarantyaḥ** | putra-kāmanā-śūnyā nirmatsarāḥ satya iti bhāvaḥ ||14||

**krama-sandarbhaḥ : **bālaghnya iti sārdhakam ||14||

**viśvanāthaḥ : bāla-hatyā**-hata-prabhā iti | hata-prabhatvenaiva lakṣaṇena bālaghnya etā eveti | yadā sarve vidita-tattvās tadā vrīḍitās tāḥ "satyaṁ vayam eva pāmaryo bālam ahanma" iti vacasā niṣkapaṭībhūyāṅgiraḥ-prabhṛti-brāhmaṇopadiṣṭaṁ prāyaścittam āceruḥ ||14||

—o)0(o—

**|| 6.16.15 ||**

**sa itthaṁ pratibuddhātmā citraketur dvijoktibhiḥ |**

**gṛhāndha-kūpān niṣkrāntaḥ saraḥ-paṅkād iva dvipaḥ ||**

**śrīdharaḥ : **niviḍa-paṅka-tulyaṁ gṛhaṁ vihāya niṣkramaṇam atidhīrasya tasyaiva yogyaṁ nānyasyeti sa-dṛṣṭāntam āha—sa ittham iti | **sarasaḥ paṅkād dvipo** gaja **iva** ||15||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.16.16 ||**

**kālindyāṁ vidhivat snātvā kṛta-puṇya-jala-kriyaḥ |**

**maunena saṁyata-prāṇo brahma-putrāv avandata ||**

**śrīdharaḥ : **kṛtaḥ puṇya-jala-kriyāḥ pitṛ-tarpaṇādyā yena | saṁyata-prāṇo niyatendriyaḥ ||16||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.16.17 ||**

**atha tasmai prapannāya bhaktāya prayatātmane |**

**bhagavān nāradaḥ prīto vidyām etām uvāca ha ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **etām oṁ namas tubhyam [18] ity-ādi, parama-parameṣṭhin namas te [25] ity antām ||17||

—o)0(o—

**|| 6.16.18 ||**

**oṁ namas tubhyaṁ bhagavate vāsudevāya dhīmahi |**

**pradyumnāyāniruddhāya namaḥ saṅkarṣaṇāya ca ||**

**śrīdharaḥ : **namo dhīmahi dhyāyema | manasā namasyāma ity arthaḥ ||18||

**krama-sandarbhaḥ : **tatra śrī-bhagavattvena namasyati—**bhagavata** iti | tad-vyūhatvena vāsudevāyeti saṅkarṣaṇasyānte pāṭhaḥ svopāsyatvena tatraiva viśrānteḥ ||18||

**viśvanāthaḥ : tubhyaṁ namaḥ**, **tubhyaṁ dhīmahi**, tvāṁ prasādayitum dhyāyemaḥ | paramātmatvena jīva-vailakṣaṇyam āha navabhir viśeṣaṇaiḥ | vijñānaṁ cic-chaktir eva mātrā paricchedo yasya tasmai jīvas tv avidyā-paricchada ity arthaḥ | mātrā karṇa-vibhūṣāyāṁ vitte māne paricchada iti medinī ||18||

—o)0(o—

**|| 6.16.19 ||**

**namo vijñāna-mātrāya paramānanda-mūrtaye |**

**ātmārāmāya śāntāya nivṛtta-dvaita-dṛṣṭaye ||**

**śrīdharaḥ : **nivṛttā dvaita-dṛṣṭir yasmāt ||19||

**krama-sandarbhaḥ : **brahmatvena namasyati—vijñāna-mātrāyeti | atra **mūrtiḥ** svarūpaṁ **nivṛtta-dvaita-dṛṣṭaya** iti yasmin dṛṣṭe anyatra dṛṣṭir na bhavatīty arthaḥ ||19||

**viśvanāthaḥ : paramānanda-**mayī** mūrtir** yasya, jīvas tu pāñcabhautika-mūrtiḥ | **ātmānanda** eva **ramamāṇāya**, jīvas tu viṣayānande ramate | **nivṛttā dvaite** māyika-prapañce **dṛṣṭir** āsakti-mayī yasya, jīvas tu māyika-prapañce āsajjate ||19||

—o)0(o—

**|| 6.16.20 ||**

**ātmānandānubhūtyaiva nyasta-śakty-ūrmaye namaḥ |**

**hṛṣīkeśāya mahate namas te’nanta-mūrtaye ||**

**śrīdharaḥ : nyastā** nirastāḥ **śakty-ūrmayo** māyā-nimittā rāga-dveṣādayo yena ||20||

**krama-sandarbhaḥ : **tac cānivṛtta-dvaita-vādato viśiṣya darśayati—ātmānandeti | **svarūpānandasyānubhavenānyastāḥ** nānusaṁhitāḥ śakty-antara-paramparā yena tasmai anubhavasya svarūpābhinnatve’pi tṛtīyārthādhikyāt svarūpa-śaktir eva siddhyati | paramātmatvena namasyati—**hṛṣīkeśāyeti**, viśva-kāraṇatvena, **mahata** iti, viśvatvena **ananta-mūrtaya** iti ||20||

**viśvanāthaḥ : nyastā** nitarām astāḥ **śakty-ūrmayo** māyā-nimittā rāga-dveṣādayo yatra, jīvas tu prāpta-rāga-dveṣādi-taraṅgaḥ | **hṛṣīkeśāya** sarvendriya-niyantre, jīvas tu indriya-niyamyaḥ | **mahate**, jīvas tu kṣudraḥ | **anantā** avināśyā **mūrtayo** yasya, jīvas tu vināśya-śarīraḥ ||20||

—o)0(o—

**|| 6.16.21 ||**

**vacasy uparate’prāpya ya eko manasā saha |**

**anāma-rūpaś cin-mātraḥ so’vyān naḥ sad-asat-paraḥ ||**

**madhvaḥ : **bāhya-manasā saha vacasy uparate cinmātra-manasā saha prāpyaḥ ||21||

**śrīdharaḥ : manasā saha** **vacasy aprāpyoparate** sati **ya eka** eva prakāśate | vacasīti sarvendriyopalakṣaṇam | **so’smān avyāt** | **sad-asat-paraḥ** kārya-kāraṇayoḥ kāraṇam ||21||

**krama-sandarbhaḥ : **punar bhagavantaṁ brahma-svarūpatvena viśeṣataḥ stauti—vacasīti dvābhyām ||21||

**viśvanāthaḥ : **nirviśeṣa-brahmatvena praṇamati—vacasīti ||21||

—o)0(o—

**|| 6.16.22 ||**

**yasminn idaṁ yataś cedaṁ tiṣṭhaty apyeti jāyate |**

**mṛṇmayeṣv iva mṛj-jātis tasmai te brahmaṇe namaḥ ||**

**madhvaḥ : **mṛṇmayeṣv iva mṛj-jātiḥ | 


    pṛthivī-parvatāś caiva mṛṇmayāḥ samudīritāḥ |


    teṣu mṛj-jātayaḥ sarve jāyante sthāvarādayaḥ || iti ca ||22||

**śrīdharaḥ : **tad evāha—yasminn iti | yasminn idaṁ kārya-kāraṇaṁ **tiṣṭhaty apyeti** ca, yataś ca **jāyate**, **mṛṇ-mayeṣu** ghaṭādiṣu **mṛj-jātir** mṛṇ-mātram iva sarvānusyūtaṁ yat, **tasmai** ||22||

**krama-sandarbhaḥ : _na vyākhyātam._**

**viśvanāthaḥ : **jagat-kāraṇatvena praṇamati—**yasminn idaṁ jagat tiṣṭhati**, **yato jāyate,** yasminn apy **eti** līyate | **mṛṇ-mayeṣu** ghaṭādiṣu **mṛj-jātiḥ,** yathā kāraṇam ity arthaḥ ||22||

—o)0(o—

**|| 6.16.23 ||**

**yan na spṛśanti na vidur mano-buddhīndriyāsavaḥ |**

**antar bahiś ca vitataṁ vyomavat tan nato’smy aham ||**

**śrīdharaḥ : **nanu sarvānusyūtaṁ cen mṛj-jāti-vat pratīyeta, kathaṁ mano-vacasor aprāptiḥ ?  tatrāha | **yad** brahma **vyomavad vitatam** apy **asavaḥ** prāṇāḥ kriyā-śaktyā **na spṛṣanti**, **mana-ādīni** ca jñāna-śaktyā **na viduḥ** | **tad **brahma** nato’smi** ||23||

**krama-sandarbhaḥ : **paramātmatvena stauti—yan neti dvābhyām ||23||

**viśvanāthaḥ : **indriyādy-agamyatvena praṇamati—yad iti | kriyā-śaktyā **na spṛśanti,** jñāna-śaktyā **na viduḥ** | tasya vidūra-vartitvād iti cet tatrāha—**antar** dehādīnām antar api **bahir** api ca ||23||

—o)0(o—

**|| 6.16.24 ||**

**dehendriya-prāṇa-mano-dhiyo’mī**

**yad-aṁśa-viddhāḥ pracaranti karmasu |**

**naivānyadā lauham ivāprataptaṁ**

**sthāneṣu tad draṣṭr-apadeśam eti ||**

**śrīdharaḥ : **teṣāṁ tad-ajñāne hetum āha—**dehendriyādayo’mī** **yad-aṁśa-viddhā** yac-caitanyāṁśenāviṣṭāḥ santaḥ **karmasu** sva-sva-viṣayeṣu **pracaranti** jāgrat-svapnayoḥ | **anyadā** suṣupti-mūrcchādau naiva pracaranti, yathā **aprataptaṁ lohaṁ** na dahati | ato yathā lauham agni-śaktyaiva dāhakaṁ sad, agniṁ vinā na dahati, evaṁ brahma-gata-jñāna-kriyā-śaktibhyāṁ pravartamānā dehādayas tan na spṛśanti na viduś ceti bhāvaḥ | 

jīvas tarhi draṣṭṛtvāj jānātu ? nety āha—**sthāneṣu** jāgrad-ādiṣu **draṣṭr-apadeśaṁ** draṣṭṛ-saṁjñāṁ tad eva **eti** prāpnoti, nānyo jīvo nāmāsti, nānyo’to’sti draṣṭā [bṛ.ā.u. 3.7.23] ity-ādi-śruteḥ | yad vā, **draṣṭr-apadeśaṁ** draṣṭṛ-saṁjñaṁ jīvam api tad evaiti jānāti, na tu jīvas taj jānātīty arthaḥ | tad uktaṁ haṁsa-guhya-stotre deho’savo’kṣā[^19] [bhā.pu. 6.4.25] ity-ādi ||24||

**krama-sandarbhaḥ : **dehendriya iti | atrādvaita-śārīrake’pi sāṅkhyam ākṣipyoktaṁ, yathā, atha punaḥ sākṣi-nimittam īkṣitṛtvaṁ pradhānasya kalpyeta yathāgni-nimittam ayaḥ-piṇḍāder dagdhṛtvaṁ, tathā sati yan-nimittam īkṣitatṛtvaṁ pradhānasya, tad eva sarvajñaṁ mukhyaṁ jagataḥ kāraṇam [śaṅkara-bhāṣya, 1.1.5] iti |

śrutiś cātra—tam eva bhāntam anubhāti [kaṭha.u. 2.2.15], ko hy evānyāt kaḥ prāṇyāt yad eṣa ākāśa ānando na syāt [tai.u. 2.7], cakṣuṣaś cakṣur uta śrotrasya śrotram [bṛ.ā.u. 4.4.18] ity-ādyā ṭīkotthāpita-śrutau[^20] ca, jīvo nāmato nānyaḥ svayaṁ-siddho nāsti, parantu tad-ātmaka evety arthaḥ | tathāto’nyo draṣṭā nāsti, sarva-draṣṭus tasyāparo draṣṭā nāstīty arthaḥ iti vyākhyeyam ||24|| [bhagavat-sandarbha 15]

**dehendriya-prāṇa-mano-dhiyo’mī**

**yad-aṁśa-viddhāḥ pracaranti karmasu |**

**naivānyadā lauham ivāprataptaṁ**

**sthāneṣu tad draṣṭr-apadeśam eti ||**

**viśvanāthaḥ : **teṣāṁ tad-ajñāne hetum āha—dehendriyeti | **yad-aṁśa-viddhāḥ** yac caitanyāṁśenāviṣṭāḥ santaḥ **karmasu** sva-sva-viṣayeṣu **caranti **jāgrat-svapnayoḥ, **anyadā** suṣuptiḥ mūrcchādau **naiva** pracaranti | yad vā, **aprataptaṁ lauhaṁ **na dahati | ato yathā lauham agni-śaktyaiva dāhakaṁ sad agniṁ na dahati, evam eva brahma-śaktyaiva sva-sva-viṣayeṣu pravartamānā dehādayo brahma na spṛśanti, nāpi jānantīti bhāvaḥ | 

jīvas tarhi draṣṭṛtvāj jānātu ? tatrāha—**sthāneṣu** jāgrad-ādiṣu **draṣṭr-apadeśaṁ** draṣṭṛ-saṁjñaṁ jīvam api karma-bhūtaṁ tad brahmaiva kartṛ **eti** jīvasya draṣṭṛtva-siddhy-arthaṁ, svīya-kiñcic-caitanya-prāpaṇena svayam eva taṁ prāpnotīty arthaḥ | mama ādāya iva jīvā api jaḍā iti ca ke’py ācakṣate | yad vā, tad brahmaiva tam eti jānāti, na tu jīvo brahma jānātīty arthaḥ | yad uktaṁ haṁsa-guhya-stave—deho’savo’kṣā [bhā.pu. 6.4.25] ity-ādi ||24||

—o)0(o—

**|| 6.16.25 ||**

**oṁ namo bhagavate mahā-puruṣāya mahānubhāvāya mahā-vibhūti-pataye sakala-sātvata-parivṛḍha-nikara-kara-kamala-kuḍmalopalālita-caraṇāravinda-yugala parama-parameṣṭhin namas te.**

**śrīdharaḥ : sakalā** ye **sātvata-parivṛḍhāḥ,** teṣāṁ **nikaraḥ** samūhaḥ, tasya **kara-kamalānāṁ kuḍmalair** mukulair **upalālitaṁ caraṇāravinda-yugalaṁ** yasya, tasya saṁbodhanam | **param** utkṛṣṭa | **parameṣṭhin** sarveśvara ||25||

**krama-sandarbhaḥ : **sākṣād-bhagavattvena stauti—oṁ nama iti | tad evaṁ saṅkarṣaṇopāsanāpi dvāram eva | tasya sātvata-śāstra-vigrahatvena [6.16.33] vakṣyamāṇatvāt **paramaṁ** phalaṁ tu śrī-bhagavān ity abhipretam ||25||

**viśvanāthaḥ : **mahā-mantrasya jñāna-prakāśakatvam uktvā bhakti-rasa-paripūrṇatvam āha—om iti | **sakala-sātvata-parivṛḍhāḥ** sarva-bhakta-śreṣṭhāḥ, teṣāṁ **nikarasya** **kara-kamalānāṁ kuṭmalena upalālitaṁ** laghu laghu saṁvāhana-vaidagdhyā prīṇitaṁ **caraṇāravinda-yugalaṁ** yasya, he tathābhūteti mām api sva-pāda-saṁvāhana-sevāyāṁ sthāpayety abhilāṣo dhvanitaḥ | 

nanu tvām atinikṛṣṭaṁ tasyām atyutkṛṣṭa-sevāyāṁ kathaṁ niyuñje ? ity ata āha—he **parama parameṣṭhin**, parama parameśvara kartum anyathā-kartuṁ ca samarthaḥ ||25||

—o)0(o—

**|| 6.16.26 ||**

**śrī-śuka uvāca—**

**bhaktāyaitāṁ prapannāya vidyām ādiśya nāradaḥ |**

**yayāv aṅgirasā sākaṁ dhāma svāyambhuvaṁ prabho ||**

**śrīdharaḥ : **pūrve sa-nārado’ṅgirā ājagāmety aṅgirāḥ prādhānyenoktaḥ | citraketoḥ putra-pradatvena tasya pṛthag-uktatvāt | iha tu **nārado**’**ṅgirasā sākaṁ yayāv** iti nāradasya prādhānya-nirdeśaḥ | tad-upadeśena tasya vairāgyotpatteḥ | **prabho** ! he samartha ! ||26||

**krama-sandarbhaḥ : _na vyākhyātam._**

**viśvanāthaḥ : **etām ity aneka-vākya-garbhām ekām eva vidyāṁ mahatīm | atra citraketave putra-pradatvenāṅgirasaḥ prādhānyaṁ, mantra-pradatvena tu nāradasya | ata eva pūrvam aṅgirāḥ sa-nārada ājagāmety uktaṁ, samprati **yayāv aṅgirasā** **nārada** ity ucyate | he **prabho** ! etad-ādy-abhiprāya-jñāne parama-samartha ! ||26||

—o)0(o—

**|| 6.16.27 ||**

**citraketus tu tāṁ vidyāṁ yathā nārada-bhāṣitām |**

**dhārayām āsa saptāham ab-bhakṣaḥ susamāhitaḥ ||**

**śrīdharaḥ : **yathā yathāvad dhārayām āsa ||27||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.16.28 ||**

**tataḥ sa sapta-rātrānte vidyayā dhāryamāṇayā |**

**vidyādharādhipatyaṁ ca lebhe’pratihataṁ nṛpa ||**

**śrīdharaḥ : vidyādharādhipatyaṁ** cāvāntara-phalaṁ **lebhe** | **apratihatam** askhalitam ||28||

**krama-sandarbhaḥ : _na vyākhyātam._**

**viśvanāthaḥ : **prathamam avāntara-phalam āha—**vidyādharādhipatyam** iti ||28||

—o)0(o—

**|| 6.16.29 ||**

**tataḥ katipayāhobhir vidyayeddha-mano-gatiḥ |**

**jagāma deva-devasya śeṣasya caraṇāntikam ||**

**madhvaḥ : **anyāntaryāminaṁ viṣṇum upāsyānya-samīpagaḥ |


    bhaved yogyatayā tasya padaṁ vā prāpnuyān naraḥ || iti nāradīye |

anena prakāreṇa muhus tat-sakāśam abhyagāt | 


    śeṣāntaryāminaṁ viṣṇuṁ citraketur upāsyatu |


    śeṣāviṣṭa-hareś cāpi varān prāpyapatad gatim || iti tantra-mālāyām ||29||

**śrīdharaḥ : katipayair ahobhiḥ** | **vidyayeddhena** dīptena **manasā gatir** yasya ||29||

**krama-sandarbhaḥ : _na vyākhyātam._**

**viśvanāthaḥ : **mukhyaṁ phalam āha—jagāmeti ||29||

—o)0(o—

**|| 6.16.30 ||**

**mṛṇāla-gauraṁ śiti-vāsasaṁ sphurat-**

**kirīṭa-keyūra-kaṭitra-kaṅkaṇam |**

**prasanna-vaktrāruṇa-locanaṁ vṛtaṁ**

**dadarśa siddheśvara-maṇḍalaiḥ prabhum ||**

**śrīdharaḥ : mṛṇālavad gauram** | **śiti-vāsasaṁ** nīlāmbaram | **sphuranti kirīṭādīni** yasya | **kaṭitraṁ** kaṭi-sūtram | **prasannāni** **vaktrāṇi** yasya | **aruṇāni locanāni** yasya taṁ ca taṁ ca ||30||

**krama-sandarbhaḥ : _na vyākhyātam._**

**viśvanāthaḥ : siti-vāsasaṁ** nīlāmbaraṁ, **kaṭitraṁ** kaṭi-sūtram ||30||

—o)0(o—

**|| 6.16.31 ||**

**tad-darśana-dhvasta-samasta-kilbiṣaḥ**

**svasthāmalāntaḥkaraṇo’bhyayān muniḥ |**

**pravṛddha-bhaktyā praṇayāśru-locanaḥ**

**prahṛṣṭa-romānamad ādi-puruṣam ||**

**śrīdharaḥ : **dṛṣṭvā ca tam **ādi-pūruṣam abhyayāc** charaṇaṁ gataḥ | **anaman** nanāma | kathaṁ-bhūtaḥ ? tasya **darśanena dhvastaṁ samastaṁ kilbiṣaṁ** yasya | **svaccham amalaṁ cāntaḥ-karaṇaṁ** yasya | **praṇayenāśru**-mukte **locane** yasya | **prahṛṣṭāni romāṇi** yasya saḥ ||31||

**krama-sandarbhaḥ : _na vyākhyātam._**

**viśvanāthaḥ : **tad-darśaneti | kilbiṣa-mātraṁ bhagavat-prāpty-asaṁbhāvanā-mayaṁ duḥkhaṁ jñeyam | dṛṣṭvā ca abhyayāt abhimukham agacchat | abhyetya cānamat ||31||

—o)0(o—

**|| 6.16.32 ||**

**sa uttamaśloka-padābja-viṣṭaraṁ**

**premāśru-leśair upamehayan muhuḥ |**

**premoparuddhākhila-varṇa-nirgamo**

**naivāśakat taṁ prasamīḍituṁ ciram ||**

**śrīdharaḥ : **taṁ **prasamīḍituṁ** stotuṁ **ciraṁ** **naivāśakan** na śaśāka | tatra hetuḥ—**uttama-ślokasya pādābjayor viṣṭaram** āsanam **upamehayann** abhiṣiñcan | **premṇoparuddho’khilānāṁ varṇānāṁ** **nirgama** uccāraṇaṁ yasya saḥ ||32||

**krama-sandarbhaḥ : _na vyākhyātam._**

**viśvanāthaḥ : **natvā tuṣṭāvety āha—sa iti | **viṣṭaraṁ** mānasaṁ, **upamehayan** abhiṣiñcan ||32||

—o)0(o—

**|| 6.16.33 ||**

**tataḥ samādhāya mano manīṣayā**

**babhāṣa etat pratilabdha-vāg asau |**

**niyamya sarvendriya-bāhya-vartanaṁ**

**jagad-guruṁ sātvata-śāstra-vigraham ||**

**śrīdharaḥ : manīṣayā** buddhyā **manaḥ samādhāyaitad** vakṣyamāṇaṁ **babhāṣe** | **pratilabdhā vāk** yena | **sātvata-śāstrokto vigraho** yasya tam ||33||

**krama-sandarbhaḥ : _na vyākhyātam._**

**viśvanāthaḥ : pratilabdha-vāk** tat-kṛpayaivety arthaḥ | **sātvata-śāstrokto vigraho** deho yasyety anena jñāna-śāstroktasya māyā-maya-vigrahatvasya prāmāṇyaṁ vāritam ||33||

—o)0(o—

**|| 6.16.34 ||**

**citraketur uvāca—**

**ajita jitaḥ sama-matibhiḥ**

**sādhubhir bhavān jitātmabhir bhavatā |**

**vijitās te’pi ca bhajatām**

**akāmātmanāṁ ya ātmado’tikaruṇaḥ ||**

**śrīdharaḥ : **

anyonya-premajānanda-nibhṛtān svāmi-sevakān |

abhinandan mudā stauti daśabhiḥ pañcabhir vibhum ||

he **ajita** ! anyair ajito’pi bhavān sādhubhir bhaktair **jitaḥ** svādhīna eva kṛtaḥ | yato **bhavān** **atikaruṇaḥ** | te’pi ca niṣkāmā api **bhavatā vijitāḥ** | yo bhavān **akāmātmanām ātmānam** eva **dadāti** ||34||

**krama-sandarbhaḥ : **hari-bhakti-sudhodaye ca prahlādaṁ prati śrī-mukha-vākyam—


    sa-bhayaṁ sambhramaṁ vatsa mad-gaurava-kṛtaṁ tyaja |


    naiṣa priyo me bhakteṣu svādhīna-praṇayī bhava ||


    api me pūrṇa-kāmasya navaṁ navam idaṁ priyam |


    niḥśaṅka-praṇayād bhakto yan māṁ paśyati bhāṣate ||


    sadā mukto’pi baddho’smi bhakteṣu sneha-rajjubhiḥ |


    ajito’pi jito’haṁ tair avaśyo’pi vaśīkṛtaḥ ||


    tyakta-bandhu-jana-sneho mayi yaḥ kurute ratim |


    ekas tasyāsmi sa ca me na cānyo’sty āvayoḥ suhṛt || [ha.bha.su. 14.27-30] iti |

tasmāt sādhu vyākhyātaṁ bhagavat-pratīti-rūpā vṛttir māyādimayī na bhavati | kiṁ tarhi svarūpa-śakty-ānanda-rūpā yadānanda-parādhīnaḥ śrī-bhagavān apīti | yathā ca śrīmatī gopālottara-tāpanī śrutiḥ—vijñāna-ghana ānanda-ghanaḥ sac-cid-ānandaika-rase bhakti-yoge tiṣṭhati [go.tā.u. 2.79] iti ||34|| [prīti-sandarbhaḥ 66]

**viśvanāthaḥ : **paraspara-vaśī-bhāva-labhyānanda-rasāmbudhau, majjetāṁ bhagavad-bhaktau bhaktyaivety āha saṁstuvan—he **ajita** ! jñāni-yogi-prabhṛtibhis tvam ajita eva, **sādhubhir** bhaktais tu **bhavān jitaḥ** adhīnīkṛtaḥ **sama-matibhiḥ** svakīya-sukha-duḥkha-sama-buddhibhir **jitātmabhir** jita-manaskatvena mano-dharmasya kāmasyāpi jitatvāt niṣkāmaiḥ teṣāṁ tad-upāsane niṣkāmatvam eva tvaj-jaye kāraṇam iti bhāvaḥ | 

**te sādhavo’pi bhavatā vijitāḥ**, yato **bhajatām akāmātmanāṁ** bhajadbhyo niṣkāmebhyaḥ yo **bhavān ātmadaḥ** ātmānam eva dadāti | yadi yūyaṁ māṁ paricarya kim apy apavargādikam api matto naiva vṛṇudhve, tarhi yatheṣṭaṁ rātrindinaṁ mām eva paricaratha mām ṛṇīkuruthety ātmānaṁ tebhyo dadad eva balād ātmanaḥ saundarya-sausvarya-saurabhyādīni tan-nayana-caraṇāravindādīndriya-bhogārtham arpayatīty arthaḥ | tena tad-vijaye bhavato’py ātmadatvam eva kāraṇam iti bhāvaḥ | 

atra sādhubhir iti jñānibhir apīti na vyākhyeyam | uttarārdhe **bhajatām akāmātmanām** iti viśeṣaṇa-dvayasya tad-vyavartakatvāt, jñānināṁ bhajanaṁ tu mokṣa-siddhy-arthaṁ sādhana-daśāyām eva | atra tu bhajatām iti vartamāna-nirdeśaḥ | niṣkāmatvaṁ tv ātyantika-duḥkha-nivṛtti-kāmatvāt teṣāṁ nāsty eva ||34||

—o)0(o—

**|| 6.16.35 ||**

**tava vibhavaḥ khalu bhagavan**

**jagad-udaya-sthiti-layādīni |**

**viśva-sṛjas te’ṁśāṁśās tatra**

**mṛṣā spardhanti pṛthag abhimatyā ||**

**śrīdharaḥ : **nanu bhaktair eva jita iti katham ? spardhamānair api sṛṣṭy-ādi-kartṛbhir anyair īśvarair jaya-sambhavāt tatrāha—taveti | **jagata udayādīni** **tavaiva vibhavo** vibhavanaṁ mahimā līleti yāvat | **ādi**-śabdena praveśa-niyamanādīni | **viśva-sṛjas** tu brahmādayo neśvarāḥ kintu **te tavāṁśo** yaḥ puruṣas **tasyāṁśāḥ** | **tatra** evaṁ-sthite’pi "pṛthak **pṛthag** īśvarā vayam" ity **abhimānena** vṛthaiva **spardhante** ||35||

**krama-sandarbhaḥ : viśva-sṛjaḥ** brahma-rudrendrādyāḥ **aṁśāṁśāḥ** atyalpāṁśā ity arthaḥ ||35||

**viśvanāthaḥ : **evaṁ prabhu-bhaktayoḥ paraspara-vaśībhāvam ākhyāya prabhoḥ prabhāvam āha—taveti tribhiḥ | **vibhavo** mahimā | nanu brahmādayo **jagad-udayādi-**hetavo dṛśyante | tatrāha—viśveti | nanu brahma-rudrādi-bhaktāḥ sva-sva-sevyānām eva jagad-īśvaratvaṁ pratipādayanto mithaḥ spardhante ity ata āha—tatra mṛṣeti | **pṛthag-abhimatyā** vayaṁ hairaṇyagarbhāḥ śaivāḥ saurā ity-ādy-abhimānavantaḥ ||35||

—o)0(o—

**|| 6.16.36 ||**

**paramāṇu-parama-mahatos**

**tvam ādy-antāntara-vartī traya-vidhuraḥ |**

**ādāv ante’pi ca sattvānāṁ**

**yad dhruvaṁ tad evāntarāle’pi ||**

**śrīdharaḥ : **tvam eva sṛṣṭy-ādi-kartety etad upapādayati—paramāṇuḥ sūkṣma-mūla-kāraṇam | parama-mahad antimaṁ kāryam | tayos tvam evādy-antāntara-vartī | ādāv ante cāntare madhye ca vartituṁ śīlaṁ yasya saḥ | ata eva traya-vidhura ādy-anta-madhya-śūnyo dhruvaḥ | te ca tvayā sṛjyante na tu dhruvāḥ | kuta ity ata āha—sattvānāṁ sattvena pratītānāṁ kāryāṇām ādāv ante’pi yad dhruvam anapāyy-antarāle’pi ca tad eva dhruvaṁ suvarṇādivat ||36||

**krama-sandarbhaḥ : _na vyākhyātam._**

**viśvanāthaḥ : **tvam eva sṛṣṭy-ādi-kartā vāstava-vastu-rūpa ity upapādayati—paramāṇuḥ sūkṣmaṁ mūla-kāraṇam parama-mahad antimaṁ kāryam | tayos tvam evādy-antāntara-vartī | ādāv ante antare madhye ca vartituṁ śīlaṁ yasya saḥ | ata eva traya-vidhura ādy-anta-madhya-śūnyo nityaṁ, yataḥ sattvānāṁ kārya-vastūnām ādau ante ca yat dhruvaṁ kāraṇatvena sthiraṁ tad eva antarāle’pi suvarṇādivat | atas tvam eva sarva-kāraṇaṁ vāstavaṁ vastu anyat sarvaṁ kārya-jātam avāstavaṁ vastv ity arthaḥ ||36||

—o)0(o—

**|| 6.16.37 ||**

**kṣity-ādibhir eṣa kilāvṛtaḥ**

**saptabhir daśa-guṇottarair aṇḍa-kośaḥ |**

**yatra pataty aṇu-kalpaḥ**

**sahāṇḍa-koṭi-koṭibhis tad anantaḥ ||**

**śrīdharaḥ : **evaṁ dhruvatvena kālataḥ paricchedo nāstīty uktaṁ deśato’py aparicchedam āha—kṣity-ādibhir iti | pūrvasmāt pūrvasmād daśa-guṇam uttarottarair adhikair āvṛtaḥ | yatra tvayy aṇu-kalpo’ṇutulyaḥ patati paribhramati tat tasmād anantas tvam ||37||

**krama-sandarbhaḥ : **daśa-guṇā uttarottarā yeṣāṁ tairity arthaḥ ||37||

**viśvanāthaḥ : **evaṁ kālataḥ paricchedābhāvam uktvā deśato’py aparicchedam āha—kṣity-ādibhiḥ kṣiti-jala-teja-ākāśāhaṅkāra-mahat-tattva-prakṛtibhiḥ pūrvasmāt pūrvasmād daśa-guṇādhikair āvṛtaḥ | yatra tvayy aṇu-kalpaḥ patati paribhramati tat tasmād anantas tvam ||37||

—o)0(o—

**|| 6.16.38 ||**

**viṣaya-tṛṣo nara-paśavo **

**ya upāsate vibhūtīr na paraṁ tvām |**

**teṣām āśiṣa īśa**

**tad anu vinaśyanti yathā rāja-kulam ||**

**śrīdharaḥ : **yasmād evaṁ parameśvaras tvam evā’nye devās tava vibhūtayo’tas tvā vihāya viṣaya-kāmanayānyopāsakā ati-mandā ity-āha—viṣayeṣu tṛṭ tṛṣṇā yeṣāṁ te narākārāḥ paśavaḥ | kutaḥ, ye vibhūtīr indrādyā upāsate na tu paraṁ tvām | tataḥ kim ?tatrāha—teṣām iti | tad anu upāsya-nāśānantaram | yathā rāja-kulam anu rāja-kula-nāśān antaraṁ tat sevakānām āśiṣo naśyanti tadvat | ayaṁ ca paramo’vadhir madhye’pi naśyanty eva ||38||

**krama-sandarbhaḥ : _na vyākhyātam._**

**viśvanāthaḥ : **evaṁ prabhoḥ sarvotkarṣam ākhyāya bhaktasyāpi tam abhakta-nindayā prathamaṁ vyatirekeṇāha—viṣayeti | vibhūtīr indrādyāḥ, na tu tvām | upāsya-nāśānantaram | yathā rāja-kula-nāśānantaraṁ tat-sevakānām āśiṣo naśyanti ||38||

—o)0(o—

**|| 6.16.39 ||**

**kāma-dhiyas tvayi racitā **

**na parama rohanti yathā karambha-bījāni |**

**jñānātmany aguṇamaye **

**guṇa-gaṇato’sya dvandva-jālāni ||**

**śrīdharaḥ : **viṣaya-kāmenāpi kṛtā tvat sevā mokṣa-phalaivety āha—kāma-dhiyo viṣaya-kāmanā api he parama, tvayi racitāḥ kṛtāś cen na rohanti dehāntarotpattaye na bhavanti | karambha-bījāni bharjita-bījāni yathā | yato’sya jīvasya guṇa-gaṇād eva dvandva-samūhā bhavanti | ataḥ kāmenāpi nirguṇasya tava bhajanāc chanair nairguṇyaṁ bhavatīty arthaḥ ||39||

**krama-sandarbhaḥ : _na vyākhyātam._**

**viśvanāthaḥ : **bhaktasyotkarṣaṁ kaimutika-nyāyenānvayenāha—kāmā rājyādyās tad-artha-dhiyo matayas tvayi racitāḥ kṛtāś cet, na rohanti dehāntarotpattaye na bhavanti, yathā karambha-bījāni bhṛṣṭa-yava-bījāni, tathaiva | yadyapi kāma-dhiyo’nyatra rohantyo dṛṣṭāḥ bhṛṣṭa-bīja-tulyā na bhavanti, tad api viṣaya-sādguṇyād bhavantīty āha—jñānātmani cinmaye aguṇa-maye guṇa-mayāt padārthād bhinne | ato rasa-kūpa-patitaṁ vastu yathā rasa eva bhaved evaṁ tvayi praviṣṭāḥ kāma-dhiyo’pi cin-mayyo bhavatīti kathaṁ tāsāṁ saṁsāra-hetutvaṁ syād ity arthaḥ | yato guṇa-gaṇata eva dvandva-jālāni saṁsāra-kāraṇāni bhavanti ||39||

—o)0(o—

**|| 6.16.40 ||**

**jitam ajita tadā bhavatā**

**yadāha bhāgavataṁ dharmam anavadyam |**

**niṣkiñcanā ye munaya**

**ātmārāmā yam upāsate’pavargāya ||**

**śrīdharaḥ : **phala-kāmanayāpi tvad-ārādhanaṁ yadā mokṣa-hetus tadā kiṁ vaktavyaṁ bhagavad-dharma-māhātmyam ? iti vaktuṁ tat-saṁpradāya-pravartakatvena ca bhagavantaṁ stauti—jitam iti | **yadā bhavān bhāgavataṁ dharmam āha**, **tadā** he **bhagavan ! tvayā jitaṁ** sarvotkarṣeṇa sthitam | tatra hetuḥ—**ye niṣkiñcanāḥ** sanatkumārādayo **munayaḥ**, **te** yaṁ bhavantam **apavargāya **sevante tena bhavatā jitam | yaṁ dharmam iti vā ||40||

**krama-sandarbhaḥ : **jitam iti nijotkarṣa āviṣkṛtaḥ | bhagavann iti pāṭhaḥ svāmi-sammataḥ bhavateti tu prāyaḥ sarvatra ||40|| 

**bhakti-sandarbhaḥ** (120): aśeṣopadeṣṭur api tad-upadeśenaiva bhagavataḥ parama utkarṣa ucyate | yathā—jitam ajita iti | **jitam** ity atra **bhavatā** iti jñeyam | **āha** ity atra bhavān  iti ||

**viśvanāthaḥ : **yady evaṁ sva-mahimnā sa-kāmāyā api bhakteḥ śraiṣṭhyaṁ, tadā kim uta niṣkāmāyāḥ ? kiṁ ca, bhakter niṣkāmatvaṁ ca tvat-pravartitam, ato niṣkāma-bhakter yat tava jayaḥ pūrva-pratipāditas tatrāpi parama-kṛpāluḥ sva-bhakta-vaśībhāvepsus tvam eva kāraṇam ity ato vastutas tavaiva viśeṣato jaya ity āha—jitam iti | 

he ajita ! **bhāgavataṁ dharmam anavadyaṁ** niṣkāmaṁ **yadaiva bhavān āha**, **tadaiva jitaṁ **bhavataiva bhaktā ṛṇīkṛtāḥ | yenaiva niṣkāma-bhakti-yogena bhaktair bhavān jīyate, tasya tvayaivoktatvāt tad-guṇaṁ, tvam eva sva-bhaktādhīnatvābhilāṣa-sādhakaṁ kṛpā-viśeṣam āsvādayantaḥ pratyuta eva bhaktāḥ svayam eva ṛṇībhūya sthitā bhavantīti bhāvaḥ | 

**ye niṣkiñcanāḥ** prathamata eva śuddhāḥ, tathā tat-saṅgatas tyakta-sva-niṣṭhā **munayas** tāpasā **ātmārāmā** jīvan-muktāś ca kecana **yam** eva dharmam **upāsate** | yad vā, niṣkiñcanā ity asyaiva viśeṣaṇa-dvayam | munayas tvan-manana-śīlā ātmārāmās tvayy eva ramamāṇā ity arthaḥ | 

**apavargāya** apakṛṣṭā vargāś catvāro’pi yatas tasmai premṇe apavargaś ca bhavati | yo’sāv [bhā.pu. 5.19.20] ity-ādi-pañcama-skandhīya-gadyokta-lakṣaṇāya bhakti-yogāyeti vā ||40||

—o)0(o—

**|| 6.16.41 ||**

**viṣama-matir na yatra nṛṇāṁ**

**tvam aham iti mama taveti ca yad anyatra |**

**viṣama-dhiyā racito yaḥ**

**sa hy aviśuddhaḥ kṣayiṣṇur adharma-bahulaḥ ||**

**śrīdharaḥ : **anavadyatām evāha—**viṣama-matir** **yatra** yasmin bhāgavate dharme **nāsti** | **yad anyatra** yathānyasmin kāmye dharme | nanu so’pi vedoktatvād anavadya eva ? tatrāha—**viṣama-dhiyā** śatru-maraṇādi-kāmanayā **racito **vihito yaḥ sa hy **aviśuddhaḥ,** rāga-dveṣādimattvāt, **kṣayiṣṇuś** ca naśvara-phalatvāt, **adharma-bahulaś** ca hiṁsādi-bāhulyāt | tad uktaṁ śabara-svāmibhiḥ—ubhayam iha codanāyāṁ lakṣyate’rtho’narthaś ca ity-ādi ||41||

**krama-sandarbhaḥ : _na vyākhyātam._**

**viśvanāthaḥ : **yatra bhāgavate dharme tvam aham iti mama tava ity ahantāspada-mamatāspadayor **viṣama-matir** uttara-ślokārtha-dṛṣṭyā dveṣa-nibandhana-vaiṣamyavatī mama tava tvam ahaṁ śatrur iti matir **nāsti** yat, **yā anyatra** kāmya-dharme ity arthaḥ | kāmya-dharmam eva nindati—**viṣama-dhiyā** śatru-maraṇādi-kāmanayā **racito** **yaḥ** **sa hy aviśuddhaḥ** rāga-dveṣādi-mayatvāt, **kṣayiṣṇuś** ca naśvara-phalatvāt, **adharma-bahulaś** ca hiṁsādi-bāhulyāt | tad uktam śavara-svāminā—ubhayam iha codanāyāṁ lakṣyate’rtho’narthaś ca ity-ādi ||41||

—o)0(o—

**|| 6.16.42 ||**

**kaḥ kṣemo nija-parayoḥ**

**kiyān vārthaḥ sva-para-druhādharmeṇa |**

**sva-drohāt tava kopaḥ**

**para-sampīḍayā ca tathādharmaḥ ||**

**śrīdharaḥ : **etat prapañcayati—**kaḥ kṣemaḥ** kiṁ kuśalam ? na kiñcit | nija-parayoḥ **svasya parasya ca** sva-para-druhā, svasmai parasmai ca druhyatīti sva-para-dhruk, tena | yataḥ sva-drohād atyanta-kāya-kleśāt tava kopaḥ pīḍā sambhavati | tad uktaṁ gītāsu—


    karśayantaḥ śarīrasthaṁ bhūta-grāmam acetasaḥ |


    māṁ caivāntaḥ-śarīra-sthaṁ tān viddhy āsura-niścayān || [gītā 17.5] iti |

tathā **para-sampīḍayāadharmaḥ** | **ca**-śabdāt tava kopaś ca | atas tvayā rāgāndham api kathañcid veda-mārge pravartayituṁ kāmya-dharmo’bhihitona tattva-dṛṣṭyā ||42||

**krama-sandarbhaḥ : **nija-saṁsāra-hetutvāt sva-druhā pumān bhavābdhiṁ na taret, sa ātma-hetivatpaśv-ādy-upālambhāt para-druhāccetyarthaḥ | kopaḥ audāsya-mayaḥ krodhaḥ | **adharmo**’śuddho dharmaḥ ||42||

**viśvanāthaḥ : **uktam arthaṁ spaṣṭayati—**kaḥ kṣemaḥ** kiṁ kuśalam ? nija-parayor nijasyāhantāspadasyātmanaḥ parasya mamatāspadasya putra-kalatrāder na kiñcid ity arthaḥ |svasmai parasmai ca druhyatīti **sva-para-dhruk**, tena | yataḥ sva-drohāt para-hiṁsārthakātyanta-sva-kāya-kleśa-kara-tapo-vratādeḥ | **adharmaḥ** pāpaṁ tvat-kopaś ca ||42||

—o)0(o—

**|| 6.16.43 ||**

**na vyabhicarati tavekṣā**

**yayā hy abhihito bhāgavato dharmaḥ |**

**sthira-cara-sattva-kadambeṣv**

**apṛthag-dhiyo yam upāsate tv āryāḥ ||**

**śrīdharaḥ : **bhāgavata-dharmeṇa tu na droha ity āha—neti | na vyabhicarati na paramārthaṁ jahāti | tava īkṣā dṛṣṭiḥ | avyabhicāre hetuḥ—sthireti | sthāvara-jaṅgama-prāni-samūheṣu sama-buddhayo bhāgavatā yaṁ dharmaṁ sevante ||43||

**krama-sandarbhaḥ : _na vyākhyātam._**

**viśvanāthaḥ : **nanu kṣayiṣṇutvādi-doṣa-bāhulye’pi kāmya-dharme phala-darśanāt pravartate, nirdoṣe’pi niṣkāma-dharme phādarśanāt pravṛttausaṁśerate janās tatrāha—neti | tavekṣā mad-bhaktyā jīvaḥ kṛtārthībhavatīti parāmarśo na vyabhicaratīti kāmya-dharme kadācit phalasyāpi vyabhicāraḥ syān na tu tvadīyekṣāyāḥ | ata eva āryā ity anāryās tu saṁśeratāṁ nāmeti bhāvaḥ | apṛthag-dhiyaḥ svasya parasya ca sukha-duḥkheṣu pṛthag-buddhi-rahitā āryā iti āryākhyaṁ cchandaś cedam iti darśitam ||43||

—o)0(o—

**|| 6.16.44 ||**

**na hi bhagavann aghaṭitam idaṁ**

**tvad-darśanān nṛṇām akhila-pāpa-kṣayaḥ |**

**yan-nāma sakṛc chravaṇāt**

**pukkaśo’pi vimucyate saṁsārāt**[^21]** ||**

**śrīdharaḥ : **evam-bhūtasya bhāgavata-dharma-pravartakasya tava darśanāt sarva-pāpa-kṣayo bhavatīti kiṁ citram ity āha—nahīti ||44||

**sanātanaḥ **(ha.bha.vi. 11.486) : **sākṣāt**[^22] svayam eva vimukto bhavati, ity ananya-sādhanatoktā | yad vā, sākṣād iti vartamāna-tac-charīra evety arthaḥ | etac ca prārabdha-vināśitve pūrvaṁ likhitārtham eva ||44||

**krama-sandarbhaḥ : _na vyākhyātam._**

**bhakti-sandarbhaḥ (248)** : tādṛśasyāpi **sakṛc-chravaṇe’pi** mukti-phala-prāpteḥ, uttamasya tac-chravaṇe tu parama-bhaktir eva phalam ity abhipretam ||44|| 

**viśvanāthaḥ : **niṣkāma-dharmasya mayaiva sākṣāt phalaṁ labdham ity āha—na hīti | **nṛṇām** iti mamaiveti bhāvaḥ | pāpa-kṣayasya kā vārtā, mokṣo’pi bhavatīty āha—**yan-nāma** ekasyaiva, kim uta bahūnām ? **sakṛd** eva, kiṁ punar asakṛt ? **śravaṇād** eva, kim uta kīrtanādeḥ ? **pukkaśo’pi**, kim utānyaḥ ? **saṁsārād** eva, kim uta pāpād iti sādhanārambha eva phala-darśanam iti ||44||

—o)0(o—

**|| 6.16.45 ||**

**atha bhagavan vayam adhunā**

**tvad-avaloka-parimṛṣṭāśaya-malāḥ |**

**sura-ṛṣiṇā yat kathitaṁ**

**tāvakena katham anyathā bhavati ||**

**śrīdharaḥ : **ato’haṁ kṛtārtho’smīty āha—atheti | atha ato hetoph tavāvalokanena parimṛṣṭā nirastā āśaye citte malā yeṣāṁ te | tvad-darśanaṁ ca mama nāradopadeśena jātam ity āha—sura-ṛṣiṇeti ||45||

**krama-sandarbhaḥ : _na vyākhyātam._**

**viśvanāthaḥ : **ato’haṁ kṛtārtho’smīty āha—atheti ||45||

—o)0(o—

**|| 6.16.46 ||**

**viditam ananta samastaṁ**

**tava jagad-ātmano janair ihācaritam |**

**vijñāpyaṁ parama-guroḥ**

**kiyad iva savitur iva khadyotaiḥ ||**

**śrīdharaḥ : **yathā cāhaṁ pūrvam atimūḍha āsaṁ, yathā ca nāradenānugṛhīto’smi tat-sarvāntaryāminas tava mayā kiṁ prakāśanīyam ity āha—viditam iti | viśeṣeṇa jñāpyaṁ prakāśanīyaṁ kiyad iva na kim apīty arthaḥ | savitur yathā sva-dyotaiḥ prakāśanīyaṁ nāsti tadvat ||46||

**krama-sandarbhaḥ : _na vyākhyātam._**

**viśvanāthaḥ : **viṣayāndho’py ahaṁ sva-bhaktaṁ preṣya saṁsāra-kūpād uddhṛtya sva-caraṇāntikam ānīta ity-ādi kiṁ vijñāpayāmīty āha—viditam iti | savituḥ svatarīva tvayi khadyotair ivāsmābhiḥ kiṁ prakāśanīyam ||46||

—o)0(o—

**|| 6.16.47 ||**

**namas tubhyaṁ bhagavate**

**sakala-jagat-sthiti-layodayeśāya |**

**duravasitātma-gataye**

**kuyogināṁ bhidā paramahaṁsāya ||**

**śrīdharaḥ : **ukta-lakṣaṇaṁ bhagavantaṁ praṇamati—nama iti dvābhyām | sakalasya jagataḥ sthity-ādīnām īśāya samarthāya | duravasitā’vijñātā ātma-gatir nija-tattvaṁ yasya tasmai | keṣām ? kuyoginām | kena ? bhidā bheda-dṛṣṭyā ||47||

**krama-sandarbhaḥ : **nama iti | bhidā nānopāsya-bheda-dṛṣṭyā kuyogināṁ duravasiteti | yad vā, bhidā bheda-mayyā bhaktyā | paramahaṁsāyeti pareṇānvayaḥ | tayā śuddha-rūpatvena hṛt-kamala-vihāriṇa ity arthaḥ ||47||

**viśvanāthaḥ : **bhidā bheda-dṛṣṭyā hetunā ye kuyoginas teṣāṁ paramahaṁsa-svarūpeṇoddhārakāyety arthaḥ ||47||

—o)0(o—

**|| 6.16.48 ||**

**yaṁ vai śvasantam anu viśva-sṛjaḥ śvasanti**

**yaṁ cekitānam anu cittaya uccakanti |**

**bhū-maṇḍalaṁ sarṣapāyati yasya mūrdhni**

**tasmai namo bhagavate’stu sahasra-mūrdhne ||**

**śrīdharaḥ : śrīdharaḥ : **śvasanti ceṣṭante | cekitānaṁ paśyantam anu cittayo jñānendriyāṇi uccakanti svārūḍhaṁ paśyanti ||48||

**krama-sandarbhaḥ : **ucca-kanti svarūpaṁ paśyanti yasya eva jñāna-śakty-aṁśenaiva sva-sva-jñānaṁ labhanta ity arthaḥ | “kanīdipti-kānti-gatiṣu” ityasya yaṅ-lug-antasya rūpamidam ||48||

**viśvanāthaḥ : **śvasantaṁ ceṣṭamānaṁ viśva-sṛjaḥ karmendriyāṇi śvasanti ceṣṭante, yaṁ cekitānaṁ paśyantaṁ cittayaḥ jñānendriyāṇi uccakanti sva-sva-viṣayaṁ paśyanti ||48||

—o)0(o—

**|| 6.16.49 ||**

**śrī-śuka uvāca—**

**saṁstuto bhagavān evam anantas tam abhāṣata |**

**vidyādhara-patiṁ prītaś citraketuṁ kurūdvaha ||**

_na katamenāpi vyākhyātam._

—o)0(o—

**|| 6.16.50 ||**

**śrī-bhagavān uvāca—**

**yan nāradāṅgirobhyāṁ te vyāhṛtaṁ me’nuśāsanam |**

**saṁsiddho’si tayā rājan vidyayā darśanāc ca me ||**

**śrīdharaḥ : **me’nuśāsanaṁ mad-viṣaya upadeśaḥ | tena tayā ca vidyayā’smāc ca darśanāt saṁsiddho’si ||50||

**krama-sandarbhaḥ : _na vyākhyātam._**

**viśvanāthaḥ : **me’nuśāsanaṁ śravaṇa-kīrtanādi-bhajanaṁ tena tayā, vidyayā nāradopadiṣṭa-mahā-mantreṇa ca tat-sādhyān mama darśanāc ca ||50||

—o)0(o—

**|| 6.16.51 ||**

**ahaṁ vai sarva-bhūtāni bhūtātmā bhūta-bhāvanaḥ |**

**śabda-brahma paraṁ brahma mamobhe śāśvatī tanū ||**

**madhvaḥ : **haris tu sarva-bhūtāni tad-antaryāmy-apekṣayā |


    tiṅ-padāny api sarvāṇi sup-padāni tathaiva ca |


    tasminn eva pravarteta mukhyā vṛttyā viśeṣataḥ || iti ca ||51||

**śrīdharaḥ : **tad bodha-dārḍhyāya svayam apy upadiśati, aham ity-ādinā | sarva-bhūtāny aham eva bhūtānām ātmā bhoktāpy aham eva | bhoktṛ-bhogyātmakaṁ viśvaṁ mad-vyatiriktaṁ nāstīty arthaḥ | yato’haṁ bhūta-bhāvanaḥ bhūtānāṁ prakāśakaḥ kāraṇaṁ ca | 

nanu śabda-brahma prakāśakaṁ, paraṁ brahma kāraṇaṁ ca prakāśakaṁ ca ? satyam, te ubhe mamaiva rūpe ity āha—śabda-brahmeti | śāśvatī śāśvatyau ||51||

**krama-sandarbhaḥ : **aham iti | atra śabda-brahmaṇaḥ sāhacaryāt para-brahmaṇo’pyaṁśatvam āyāti||51||

**viśvanāthaḥ : **kiṁ ca, bhakti-tattvaṁ tvayā jñātam eva, tatra ajita jitaḥ [bhā.pu. 6.16.35] ity-ādi-stutir eva pramāṇam | jijñāsā-nairapekṣyārthaṁ jñāna-tattvam aham evopadiśāmi, śṛṇv ity āha—ahaṁ vai iti | atredaṁ vivecanīyam | vastu tāvat dvividhaṁ—vāstavam avāstavaṁ ca | brahma paramātmā bhagavān sa-parikara ity etat tritayam eva vāstavaṁ vastu, māyika-prapañca-jātam idam avāstavaṁ vastu | avastu ca dvividhaṁ—kāryam akāryaṁ ca | kāryaṁ svapnendra-jālādi-gatam | akāryaṁ khapuṣpa-śaśaśṛṅgādi | eṣāṁ madhye, vedyaṁ vāstavam atra vastu [bhā.pu. 1.1.2] iti prathamokter vāstava-vastuna evopādeyatvaṁ vaktuṁ, prathamam avāstavaṁ vastv āha—**sarva-bhūtāni** bhoktṛ-bhogyātmakāni jaganti aham eva, madīya-jīva-śakti-māyā-śakti-mayatvād iti bhāvaḥ | atra jīvānām avāstava-vastutvam avidyāvṛtatvād evoktam | 

vāstavaṁ vastv āha—**bhūtānāṁ** samaṣṭi-vyaṣṭīnām **ātmā** antaryāmīti dvitīyaḥ | tṛtīyaś ca puruṣo’ham | tathā **bhūtāni** tāni bhāvayatīty utpādayatīti prathamaḥ puruṣaś cāham | tathā bhūtāni dāsya-sakhyādi-bhāvavanti karotīti **bhūta-bhāvanaḥ,** kṛṣṇo rāmaś ca samprati tvayā dṛśyaś cāham | 

kiṁ ca, niśvāsa-rūpaṁ yat **śabda-brahma** vedaḥ, tathā man-nirviśeṣākāratvena jñāniṣu pratipadyamānaṁ yat **paraṁ brahma**, **te ubhe** mamaiva **tanu**-rūpe | vedasya śabda-rūpatvād ākāśa-guṇatvenānitya-śaṅkāyās tathā para-brahmaṇaś cānirdeśyatvenāvastutva-śaṅkāyā vāraṇāyāha—**śāśvatī** śāśvatyau nitya-satye eva ||51||

—o)0(o—

**|| 6.16.52 ||**

**loke vitatam ātmānaṁ lokaṁ cātmani santatam |**

**ubhayaṁ ca mayā vyāptaṁ mayi caivobhayaṁ kṛtam ||**

**madhvaḥ : **lokaṁ cātmani santataṁ vāsanā-rūpeṇa ||52||

**śrīdharaḥ : **atas tam evaṁ paśyety āha—loke bhogya-prapañce bhoktṛtvena vitatam anugatam ātmānaṁ, lokaṁ cātmani bhogyatvena santataṁ vyāptam | tad ubhayaṁ ca mayā kāraṇātmanā vyāptam | mayi caivobhayaṁ kṛtaṁ prakalpitaṁ smared iti tṛtīyenānvayaḥ | paśyed ity adhyāhāro vā ||52||

**krama-sandarbhaḥ : **tathaivānubhāvayati—loka iti | ātmānaṁ paraṁ brahma svarūpaṁvitatam āśrayatvena vartamānam, ātmani tasmin santatam āśritaṁ paśya mayā bhagavad-rūpeṇa para-brahmaṇo’pi madīya-nirviśeṣāvirbhāva-rūpatvāt | ata evobhayaṁ ca mayi kṛtaṁ maj-jñāna-nimittam eva nirūpitam ity arthaḥ ||52||

**viśvanāthaḥ : **nanu tvam eva cet sarvaṁ bhavasi, tarhi kiṁ sarva-bhūtāny evopāsyatvena dhyeyāni bhaktānām utāntaryāmy-ādi-rūpāṇi ? iti tatrāha—loke bhogya-prapañce bhoktṛtvena vitatam anugatam ātmānaṁ,jīvaṁ tathā lokaṁ cātmani bhogyatvena santataṁ sa-vistāram upasthitam | tad ubhayaṁ mayā kāraṇātmanā vyāptam | mayi cādhiṣṭhāna-kāraṇe ubhayaṁ kṛtaṁ kārya-rūpaṁ smared iti tṛtīyenānvayaḥ | tena sarva-bhūtāni mac-chakti-kāryāṇy anityāny asvarūpa-bhūtāni nopāsyatvena dhyeyānīti bhāvaḥ ||52||

—o)0(o—

**|| 6.16.53-54 ||**

**yathā suṣuptaḥ puruṣo viśvaṁ paśyati cātmani |**

**ātmānam eka-deśa-sthaṁ manyate svapna utthitaḥ ||**

**evaṁ jāgaraṇādīni jīva-sthānāni cātmanaḥ |**

**māyā-mātrāṇi vijñāya tad-draṣṭāraṁ paraṁ smaret ||**

**madhvaḥ : **māyā-mātrāṇi prakṛti-nirmitāni ||54||

**śrīdharaḥ : **nanu jāgrad-ādy-avasthā-bhedena bhoktṛ-bhogyātmakaṁ viśvaṁ sphuṭaṁ pratīyamānaṁ kathaṁ kalpitaṁ syāt ? ity āśaṅkya svapna-gata-jāgrad-ādi-dṛṣṭāntena saṁbhāvayann āha—yatheti dvābhyām | yathā svapne supto viśvaṁ giri-vanādi-rūpaṁ deśāntara-stham ātmany eva paśyati | svapna-madhye suṣuptiṁ svapnaṁ ca paśyatīty arthaḥ | tathā svapna evotthitaḥ sannātmaṇam eka-deśa-sthaṁ śayana-deśe sthitaṁ manyate, jāgrad-avasthām anubhavati ||53|| evaṁ prasiddhāny api jāgarādīni jīva-sthānāni jīvopādher buddher avasthā-bhūtāny ātmano māyā-mātrāṇīty evaṁ vijñāya, teṣāṁ draṣṭāram ata eva paraṁ tad-avasthā-rahitam ātmānaṁ smaret ||54||

**krama-sandarbhaḥ : **nanu, yāvadviśvasmādanāsakto na syāt, tāvat kathaṁ syāt ? ityevam āśaṅkya śuddha-jīvasya svarūpa-jñāna-pūrvakaṁ taj-jñānam upadiśati—yatheti yugmakena | ayam arthaḥ—yathā svapna-madhya eva suṣuptaḥ kaścit puruṣaḥ punaḥ svapnaṁ paśyan bhrama-viśeṣeṇa viśvaṁ giri-vanādikam ātmani paśyati, svasminnevāropayati, punastasminneva svapne utthito labdha-jāgara iva san ātmānam eka-deśa-sthaṁ tatra śayanaika-deśaṁ paśyan tad-giri-vanādikaṁ bhinnam eva paśyati, tāni jāgarādīni yathā ātmanaḥ paramātmano mama māyā-mātrāṇi santi, jīva-sthānāni vijñāya vijñātasya puruṣasya śuddha-jīvasyāpi draṣṭāraṁ mām eva paraṁ smarediti ||53||

**viśvanāthaḥ : **pratyuta tāny avāstava-vastūni khalv avastūnīva tyaktvā mamāntaryāmy-ādi-rūpam evopāsītety āha—yatheti dvābhyām | svapne svapna-madhye eva suṣuptaḥ suṣṭhu suptaḥ puruṣaḥ svapnaṁ paśyan bhrama-viśeṣeṇa viśvaṁ giri-vanādikam ātmani paśyati svasmin evāropayati | punas tasminn eva svapne utthito labdha-jāgaraḥ sann ātmānam eka-deśa-sthaṁ tatra śayanaika-pradeśa-sthaṁ manyate, jāgrad-avasthām anubhavan, tad-giri-vanādikaṁ bhinnam eva manyate ity arthaḥ | 

tad evam avastu-bhūtaḥ svāpniko jāgaro yathā tathaiva prasiddho vastu-bhūto’pi jāgaro jñeyo naśvaratvād ity āha—evam iti | jīva-sthānāni jīvopādher buddher evāvasthāś ca ātma5 parameśvarasya māyā-śakti-kāryatvān māyā-mātrāṇi jñātvā teṣāṁ draṣṭāraṁ paraṁ śreṣṭham antaryāmiṇam iti jīvātmā vyāvṛttaḥ | 

atra svāpnikye jāgara-svapna-suṣupty-avasthā avidyayā jīvena sṛjyatvād avidyā-mātryo hy avastu-bhūtā evaṁ prasiddhā jāgarādy-avasthās tu māyā-śaktyā bhagavatā sṛṣṭā māyā-mātryaḥ khalv avastu-bhūtā eva, tathāpi svāpnikaṁ giri-vana-sarpa-vyāghra-hasty-aśvādikas tv avidyayā jīvena sṛjyam avastv eveti vivecanīyam ||53||

—o)0(o—

**|| 6.16.55 ||**

**yena prasuptaḥ puruṣaḥ svāpaṁ vedātmanas tadā |**

**sukhaṁ ca nirguṇaṁ brahma tam ātmānam avehi mām ||**

**śrīdharaḥ : **nanu teṣāṁ draṣṭāram iti katham ucyate, svāpe dṛśyābhāvena draṣṭṛtvābhāvāt tatrāha—yeneti | prasuptaḥ puruṣo jīvo yena rūpeṇa tadā svāpa-kāle ātmanaḥ svāpaṁ nirguṇam atīndriyaṁ sukhaṁ ca veda tam ātmānaṁ brahma mām avehi | tadā svāpa-sukhayor asaṁvedane “sukham aham asvāpsam” iti smṛter asaṁbhavāt ||55||

**krama-sandarbhaḥ : **tam eva spaṣṭayati—yeneti | māyikāhaṅkārālaye jīvādi-gata-mahā-cic-chakty-aṁśena tattva-viśeṣeṇa hetunā svāpaḥ tatra nirguṇa-sukhaṁ ca veda, tadbrahmāvehi | ātmānaṁ paramātmānaṁ māṁ bhagavad-rūpaṁ cāvehi | vadanti tattattva-vida [bhā.pu. 1.2.11] ityādeḥ ||55||

**viśvanāthaḥ : **nanu taṁ draṣṭāram antaryāmiṇaṁ katham ahaṁ jānāmi ? ity ata āha—yeneti | prasuptaḥ puruṣo jīvo yadā svāpaṁ veda, tad eva suṣuptāv ātma5 svasya nirguṇaṁ nirviśeṣaṁ sukhaṁ ca yenaiva hetunā veda, tam ātmānam antaryāmiṇam avehi | yatraiva guṇair dṛḍha-baddham āvṛta-jñānānandam api jīvaṁ kṛpayā suṣuptau nityam eva guṇān pravilāpya nirguṇaṁ tadīyaṁ sukhaṁ tam anubhāvayati | sa evāntaryāmī spaṣṭam evāvagamyatāṁ, na hi taṁ vinā hy asvatantro jīvaḥ svayam eva sva-bandhanaṁ vimocya svīya-sukhaṁ draṣṭuṁ śaknuyād iti bhāvaḥ | tam antaryāmiṇam eva nirviśeṣatvena pratītaṁ brahma avehi | brahmaiva sa-viśeṣaṁ māṁ bhagavantam avehi | eka evāhaṁ brahma paramātma bhagavān iti tri-rūpo bhavāmi, na tu mat-svarūpasya dvitvaṁ tritvaṁ vā | yad uktaṁ devaiḥ—svarūpa-dvayābhāvāt [bhā.pu. 6.9.36] iti ||55||

—o)0(o—

**|| 6.16.56 ||**

**ubhayaṁ smarataḥ puṁsaḥ prasvāpa-pratibodhayoḥ |**

**anveti vyatiricyeta taj jñānaṁ brahma tat param ||**

**madhvaḥ : **pratibodheneti svayam api pratibuddhaḥ suptāv asvapan vyatiricyeta ||56||

**śrīdharaḥ : **nanu svāpa-sākṣiṇā dṛṣṭaṁ kathaṁ jāgrad-avasthaḥ smaret ? na hy anyena dṛṣṭam anyaḥ smarati tatrāha—ubhayaṁ prasvāpaṁ pratibodhaṁ ca smarato’nusandadhataḥ | tayoḥ prasvāpa-pratibodhayoḥ prakāśakatvena yad anveti tābhyāṁ vyatiricyeta ca | ekaikāpāye’py anapāyāt | taj jñānaṁ paraṁ brahma tad eva, na tu bhinnam ity arthaḥ | ato bālye dṛṣṭasya yauvane smṛtivadavasthāntaratve’pi svāpānandayoḥ smaraṇaṁ ghaṭata iti bhāvaḥ | tad evaṁ-bhūtaṁ brahmātmānam avehīty anuṣaṅgaḥ ||56||

**krama-sandarbhaḥ : **ataeva jīva-jñānasyāpi brahmaṇi tātparyam ity āha—ubhayam iti | taj-jñānaṁ śuddha-jīva-svarūpaṁ tacca brahmaṇi tat-param iti ||56||

**viśvanāthaḥ : **nanu svāpa-sākṣiṇā dṛṣṭaṁ jāgrad-avasthaḥ kathaṁ “sukham aham asvāpsam iti smaret ? na hy anyena dṛṣṭam anyaḥ smarati | tatrāha—ubhayaṁ prasvāpaṁ pratibodhaṁ ca smarato’nusandadhataḥ puṁsas tayoḥ prasvāpa-pratibodhayoḥ yad anveti, tābhyāṁ vyatiricyeta, ekaikāpāye’py anapāyāt | taj jñānaṁ jīva ity arthaḥ | ato bālye dṛṣṭasya yauvane smṛtivadavasthāntaratve’pi svāpānandayoḥ smaraṇaṁ ghaṭata iti bhāvaḥ | tat paraṁ tato jīvāt paraṁ brahma, na tu sa eva brahmety arthaḥ | jīvasya taṭastha-śaktitvena tad-rūpatve’pi tasya svarūpa-śaktitvābhāvāt | ato bhinnam eva brahmety arthaḥ ||56||

—o)0(o—

**|| 6.16.57 ||**

**yad etad vismṛtaṁ puṁso mad-bhāvaṁ bhinnam ātmanaḥ |**

**tataḥ saṁsāra etasya dehād deho mṛter mṛtiḥ ||**

**madhvaḥ : **sarva-bhinnaṁ paramātmānaṁ vismaran saṁsared iha |


    abhinnaṁ saṁsmaran yāti tamo nāsty atra saṁśayaḥ || iti ca ||57||

**śrīdharaḥ : **vipakṣe doṣam āha—yad yadi etan mad-bhāvaṁ mat-svarūpaṁ brahma vismṛtaṁ tad ātmanaḥ sakāśād bhinnaṁ bhavati | tata etasya puṁsaḥ saṁsāro bhavati | saṁsāra-svarūpam āha—dehād deho janmānantaraṁ punar janma mṛter anantaraṁ mṛtiś ceti ||57||

**krama-sandarbhaḥ : **tad-ajñāne doṣamāha—yadyasmādbrahma vismṛtam | anādy-ajñānenānusaṁhitam | tatastasmādeva etasya jīvasya saṁsāraḥ taccābhiprāya-viśeṣeṇa jīvādbhinnatvena svasmādbhinnatvena darśayati—ātmanobhinnaṁ, mama bhāvaḥ sattā yatra taditi bhayaṁ dvitīyābhiniveśataḥ syāt [bhā.pu. 11.2.37] ity-āderyuktam eva tadajñāne saṁsāra iti ||57||

**viśvanāthaḥ : **ato brahma-jīvayoḥ svarūpaikya-bhāvanam evāparādho’nartha-hetur ity āha—yad etad iti | ātmano jīvāt sakāśāt mad-bhāvaṁ mat-svarūpaṁ bhinnam eva klībatvam ārṣam | yad yadi vismṛtaṁ syād abhinnam eva syāt, tato hetor etasyābhinna-darśinaḥ puṁsaḥ saṁsāraḥ syāt | saṁsāram evāha—dehād iti | ata eva tattvam asīty ādau jīvasya tadīya-taṭastha-śaktitvena tādrūpyād eva sūrya-tat-kiraṇayor ivaikyaṁ bhāvanīyam iti bhāvaḥ | tad evam avāstava-vastuno viśvasya tac-chakti-kāryatvenābhinnatvāt tādrūpyam | tādrūpyeti tātsvarūpyābhāvād bhinnam eva naśvaratva-prayojakam | śuddha-jīvasya tv anaśvaratvād vāstava-vastv-antaḥ-pātitve’pi taṭastha-śaktitvāt tādrūpyam eva, na tu tātsvarūpyaṁ, brahma-paramātma-bhagavatāṁ tu vāstava-vastutvaṁ svarūpaikyādy aikyaṁ ca | bhagavan-nitya-preyasī-pārṣada-dhāmnāṁ cic-chakti-vilāsatvāt | keṣāñcin nitya-siddhatvād api vāstava-vastutvaṁ tātsvarūpyaṁ ca | keṣāñcin nitya-mukta-bhaktatvena, keṣāñcil labdha-bhakti-kaivalyatvena siddhānāṁ dāsyādi-vāsanāvatāṁ jīvānāṁ tu nitya-dāsādi-gaṇāntaḥ-pātitvābhāvena svarūpa-śaktyānāviṣṭatvād eva tātsvarūpyam | labdha-bhakti-prādhānyena siddhānāṁ jīvānāṁ śāstra-bhaktatvāt dāsādi-gaṇāntaḥ-pātitvābhāvena svarūpa-śaktyānāviṣṭatvāt tādrūpyaṁ vāstava-vastutvaṁ ceti bhagavato’neka-śaktimatvenādvaitaṁ phalitam iti prasaṅgāt vaiṣṇava-siddhānto darśitaḥ ||57||

—o)0(o—

**|| 6.16.58 ||**

**labdhveha mānuṣīṁ yoniṁ jñāna-vijñāna-sambhavām |**

**ātmānaṁ yo na buddhyeta na kvacit kṣemam āpnuyāt ||**

**śrīdharaḥ : **yony-antare’pi bhogādi-saṁpādanaṁ śakyaṁ jñānārthaṁ tv atraiva yatitavyam ity āha—labdhveti | jñānaṁ śāstroktam, vijñānam aparokṣam, tayoḥ saṁbhavo yasyāṁ tām ||58||

**krama-sandarbhaḥ : _na vyākhyātam._**

**viśvanāthaḥ : **ukta-lakṣaṇa-jñānārtham avaśyam eva yatitavyam ity āha—labdhveti | jñānaṁ śāstrotthaṁ, vijñānam aparokṣaṁ, tayoḥ sambhavo yasyāṁ tām, ātmānaṁ jīvaṁ parameśvaraṁ ca ||58||

—o)0(o—

**|| 6.16.59 ||**

**smṛtvehāyāṁ parikleśaṁ tataḥ phala-viparyayam |**

**abhayaṁ cāpy anīhāyāṁ saṅkalpād viramet kaviḥ ||**

**śrīdharaḥ : **vairāgyārtham āha—īhāyāṁ pravṛtti-mārge | tata īhātaḥ | anīhāyāṁ nivṛtti-mārge tv abhayaṁ mokṣo bhavatīti ca smṛtvā phala-saṅkalpād viramet | pāṭhāntare nobhayaṁ parikleśaḥ phala-viparyayaś ca nāstīty evaṁ smṛtvā ||59||

**krama-sandarbhaḥ : _na vyākhyātam._**

**viśvanāthaḥ : **etaj jñānecchur jñāta-dṛṣṭādṛṣṭa-karma-phalakaḥ karma-niṣṭhāṁ tyajed ity āha—īhāyāṁ sakāmatve tata īhātaḥ | anīhāyāṁ niṣkāmatve abhayaṁ sarvata eva bhayābhāvaḥ | nobhayam iti pāṭhe kleśa-viparyayau na syātām iti smṛtaḥ ||59||

—o)0(o—

**|| 6.16.60 ||**

**sukhāya duḥkha-mokṣāya kurvāte dampatī kriyāḥ |**

**tato’nivṛttir aprāptir duḥkhasya ca sukhasya ca ||**

**śrīdharaḥ, viśvanāthaḥ : **etad vivṛṇoti—sukhāyeti tribhiḥ | duḥkhasyānivṛttiḥ sukhasyāprāptiḥ ||60||

**krama-sandarbhaḥ : _na vyākhyātam._**

—o)0(o—

**|| 6.16.61 ||**

**evaṁ viparyayaṁ buddhvā nṛṇāṁ vijñābhimāninām |**

**ātmanaś ca gatiṁ sūkṣmāṁ sthāna-traya-vilakṣaṇām ||**

**śrīdharaḥ : **vijñā udyame-pravīṇā vayam ity abhimānavatām | sthāna-traya-vilakṣaṇāṁ turīyāṁ buddhvā ||61||

**krama-sandarbhaḥ : **pūrvānurūpam evopasaṁharati—evam iti yūgmakena | ātmārāmāś ca munayaḥ [bhā.pu. 1.7.10] ity-ādeḥ ||61||

**viśvanāthaḥ : **sthāna-traya-vilakṣaṇāṁ turīyām ||61||

—o)0(o—

**|| 6.16.62 ||**

**dṛṣṭa-śrutābhir mātrābhir nirmuktaḥ svena tejasā |**

**jñāna-vijñāna-santṛpto mad-bhaktaḥ puruṣo bhavet ||**

**śrīdharaḥ : dṛṣṭa-śrutābhir mātrābhir** aihikāmuṣmikair viṣayaiḥ | **svena tejasā** viveka-balena ||62||

**krama-sandarbhaḥ : _na vyākhyātam._**

**viśvanāthaḥ : mātrābhir** viṣayaiḥ | **sva-tejasā** svīya-sādhana-prabhāveṇa ||62||

—o)0(o—

**|| 6.16.63 ||**

**etāvān eva manujair yoga-naipuṇya-buddhibhiḥ |**

**svārthaḥ sarvātmanā jñeyo yat parātmaika-darśanam ||**

**śrīdharaḥ : **na cātaḥ paraḥ puruṣārtho’stīty āha—etāvān iti | **yoge naipuṇyaṁ** yasyāṁ sā **buddhir** yeṣām | **parasyātmana ekaṁ darśanam** iti **yad etāvān eva** ||63||

**krama-sandarbhaḥ : **tad eva praśaṁsati—etāvān iti | **paramātmano** bhagavata **evaikaṁ** kevalaṁ **darśanam** anubhava iti yat ||63|| [prīti-sandarbhaḥ, 2]

**viśvanāthaḥ : parasya** śreṣṭhasya **ātmanaḥ** paramātmana **eva ekaṁ darśanaṁ**, na tu viṣayasya ||63||

—o)0(o—

**|| 6.16.64 ||**

**tvam etac chraddhayā rājann apramatto vaco mama |**

**jñāna-vijñāna-sampanno dhārayann āśu sidhyasi ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **saṁsiddho ’sīti | yat pūrvam uktam adhunā ca siddhyasīti tad dvayam api vartamāna-sāmīpyenaiva jñeyaṁ | tatrāpy apramattaḥ san mama vaco dhārayann iti bhāvi-vighno hetur apy uddiṣṭaḥ ||64||

—o)0(o—

**|| 6.16.65 ||**

**śrī-śuka uvāca—**

**āśvāsya bhagavān itthaṁ citraketuṁ jagad-guruḥ |**

**paśyatas tasya viśvātmā tataś cāntardadhe hariḥ ||**

_na katamenāpi vyākhyātam._

—o)0(o—

iti sārārtha-darśinyāṁ harṣiṇyāṁ bhakta-cetasām |

ṣaṣṭhasya ṣoḍaśo’dhyāyaḥ saṅgataḥ saṅgataḥ satām ||*||

—o)0(o—

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe

citraketūpākhyāne

ṣoḍaśo’dhyāyaḥ |

|| 6.16 ||

(6.17)


### atha saptadaśo’dhyāyaḥ


## citraketūpākhyāne

**|| 6.17.1 ||**

**śrī-śuka uvāca—**

**yataś cāntarhito’nantas tasyai kṛtvā diśe namaḥ |**

**vidyādharaś citraketuś cacāra gagane caraḥ ||**

**śrīdharaḥ : **

tataḥ saptadaśe’moghamahārdhi prāpya khe caran |

vihasya giriśaṁ śāpād umāyā vṛtratāṁ gataḥ ||

yato yasyām | tasyai diśe namaḥ namanaṁ kṛtvā ||1||

**krama-sandarbhaḥ : _na vyākhyātam._**

**viśvanāthaḥ : **

citraketuḥ saptadaśe vidyādhara-patir bhavan |

vihasya śaṅkaraṁ devyāḥ śāpato vṛtratām agāt ||

yato yasyām diśi ||1||

 —o)0(o—

**|| 6.17.2 ||**

**sa lakṣaṁ varṣa-lakṣāṇām avyāhata-balendriyaḥ |**

**stūyamāno mahā-yogī munibhiḥ siddha-cāraṇaiḥ ||**

**kulācalendra-droṇīṣu nānā-saṅkalpa-siddhiṣu |**

**reme vidyādhara-strībhir gāpayan harim īśvaram ||**

**śrīdharaḥ : sa** citraketur **vidyādhara-strībhir hariṁ gāpayan rema** iti dvayor anvayaḥ | **avyāhataṁ balamindriya**-pāṭavaṁ ca yasya ||2|| **nānā**-vidhāḥ **saṅkalpenaivasiddhayo** yāsu tāsu ||3||

**krama-sandarbhaḥ : **sa lakṣam iti yugmakam |_|_2||

**viśvanāthaḥ : **nānā-saṅkalpa-siddhiṣv api saṅkalpān vihāya hariṁ gāpayann eva reme harer guṇa-caraṇāravinda-kīrtanayor eva rato’bhūd ity arthaḥ ||2-3||

 —o)0(o—

**|| 6.17.4 ||**

**ekadā sa vimānena viṣṇu-dattena bhāsvatā |**

**giriśaṁ dadṛśe gacchan parītaṁ siddha-cāraṇaiḥ ||**

**śrīdharaḥ : **

akasmād adbhutaiśvarya-garvāt prācīna-karmataḥ |

āsurīṁ yonim āpanno bhavān īśāpataḥ sa tu ||

tad āha—ekadety-ādinā ||4||

**krama-sandarbhaḥ : **tatrāpi prācīna-mahad-aparādhāntarasya duṣphalatvam āha—ekadeti ||4||

**viśvanāthaḥ : **

bhaktiṁ bhūtiṁ harir dattvā sva-vicchedānubhūtaye |

devyāḥ śāpena vṛtratvaṁ nītvā taṁ svāntike’nayat ||

asvīkṛtāṁ sva-dehārdhīkṛtām ||4||

 —o)0(o—

**|| 6.17.5 ||**

**āliṅgyāṅkīkṛtāṁ devīṁ bāhunā muni-saṁsadi |**

**uvāca devyāḥ śṛṇvantyā jahāsoccais tad-antike ||**

**śrīdharaḥ : **aṅkī-kṛtām utsaṅgenaikī-kṛtya devīṁ bāhunāliṅgya sthitam | uvāca jahāsa ca | tasyāntike sthitaḥ san ||5||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.17.6 ||**

**citraketur uvāca—**

**eṣa loka-guruḥ sākṣād dharmaṁ vaktā śarīriṇām |**

**āste mukhyaḥ sabhāyāṁ vai mithunī-bhūya bhāryayā ||**

**śrīdharaḥ : **dharmaṁ vaktā vadati | śarīriṇāṁ madhye mukhyaś ca bhāryayā mithunībhūya cāste ||6||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.17.7 ||**

**jaṭā-dharas tīvra-tapā brahmavādi-sabhā-patiḥ |**

**aṅkīkṛtya striyaṁ cāste gata-hrīḥ prākṛto yathā ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **prākṛto yatheti, na tu prākṛtaḥ sākṣād īśvaratvād iti dakṣavan nāyaṁ śiva-nindako’parādhī jñeya iti bhāvaḥ ||7||

 —o)0(o—

**|| 6.17.8 ||**

**prāyaśaḥ prākṛtāś cāpi striyaṁ rahasi bibhrati |**

**ayaṁ mahā-vrata-dharo bibharti sadasi striyam ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **mahā-vrata-dharo naiṣṭhika-brahmacārī yogīndraḥ priyaṁ bibhartīty acintyam aiśvaryam iti bhāvaḥ ||8||

 —o)0(o—

**|| 6.17.9 ||**

**śrī-śuka uvāca—**

**bhagavān api tac chrutvā prahasyāgādha-dhīr nṛpa |**

**tūṣṇīṁ babhūva sadasi sabhyāś ca tad-anuvratāḥ ||**

**śrīdharaḥ : **agādhā gambhīrā dhīr yasya saḥ ||9||

**krama-sandarbhaḥ : **agādhe anavagāha-mahimni bhagavati dhīr buddhir yasya saḥ | ataḥ śarīrādāvanāveśāt tūṣṇīṁ babhūveti | tad-anuvratā iti | atas tad-abhiprāyānusāreṇaiva te ca tad-anugāś ca tuṣṇīṁbabhūvur ity arthaḥ ||9||

**viśvanāthaḥ : **prahasyeti | mām api sad-ācāre sthāpayitum icchatīti bhāvaḥ | sahasaiva citraketor abhiprāya-jñānād agādhā sarvair duṣpraveśā dhīr yasya saḥ | citraketor abhiprāyaś cāyam—ayaṁ khalv īśvara eva nāsya durācāratve’pi kṣatiḥ | yaḥ khalv anabhijñaḥimaṁ nindiṣyati tasyāparādhāt sarva-nāśo bhaviṣyati, yathā dakṣasyety ata imam adyārabhyāpi yadi sadācāre sthāpayitum ahaṁ śaknuyām, tadā lokānāṁ bhadraṁ syāt | tathā viṣṇuḥ parameśvaro bhadra eva sucaritatvāt | rudras tv abhadro durācāratvād ity apratiṣṭhāpyasya na bhaved iti | tad asmai hitaiṣiṇe kaṭhora-bhāṣiṇe’pi hari-bhaktāya nāhaṁ kupyāmīti bhagavataḥ śambhor abhiprāyānusāriṇaḥ sabhyāś ca tūṣṇīṁ babhūvur eva na tu cukrudhuḥ | śrī-śiva-nindanasya tad-abhipretatve te sabhyā sadya eva karṇau pidhāya tato nirayāsyann iti jñeyam | yad uktaṁ—bhagavan-nindanaṁ śrutvā tat-parasya janasya vā ity-ādi ||9||

 —o)0(o—

**|| 6.17.10 ||**

**ity atad-vīrya-viduṣi bruvāṇe bahv-aśobhanam |**

**ruṣāha devī dhṛṣṭāya nirjitātmābhimānine ||**

**śrīdharaḥ : **na tasya vīryaṁ prabhāvaṁ vidvān atad-vīrya-vidvāṁs tasmin | nirjitātmābhimānine jitendriyo’ham ity abhimānavate iti ruṣā krodhenāha ||10||

**krama-sandarbhaḥ : **devī tu na kṣantuṁ śaktavatīty āha—ity atad-vīryeti | vīrya-mātraṁ tādṛśa-laukika-cāritryāc cāditaṁ yan mahā-bhāgavatatvaṁ tad apy aviduṣīty arthaḥ | tathaivoktaṁ—agādha-dhīḥ iti ||10||

**viśvanāthaḥ : **na tasya vīryaṁ prabhāvaṁ vettīti tasmin na hi svatantra īśvaraḥ kasyacid api śikṣayākim api karotīti bhāvaḥ | aśobhanaṁ bruvāṇe iti jagadīśvare nīti śikṣaṇānaucityāt dhṛṣṭāya niḥśaṅka-bhāṣitvād atipragalbhāya niḥśeṣeṇa jito mayā prema-vaśīkṛtaḥ ātmā paramātmā saṅkarṣaṇo’pīty abhimānavate | ruṣeti tu mahādeva-sabhyayor abhiprāyasyājñānād eva ruḍ iyam iti na vyākhyeyā | kintu bahu-bruvāṇa iti hitam apy etad asmad anupāditsitam ayaṁ naika-dvān vārān nāpi tri-caturān, kintu bahūn eva vārān brūte iti krodhe kāraṇaṁ jñeyam ||10||

 —o)0(o—

**|| 6.17.11 ||**

**śrī-pārvaty uvāca—**

**ayaṁ kim adhunā loke śāstā daṇḍa-dharaḥ prabhuḥ |**

**asmad-vidhānāṁ duṣṭānāṁ nirlajjānāṁ ca viprakṛt ||**

**śrīdharaḥ : **viruddhaṁ prakarṣeṇa karotīti viprakṛt ||11||

**krama-sandarbhaḥ : _na vyākhyātam._**

**viśvanāthaḥ : **viśeṣeṇa prakarṣaṁ karotīti viprakṛt śāsanena hitakṛd ity arthaḥ ||11||

 —o)0(o—

**|| 6.17.12 ||**

**na veda dharmaṁ kila padmayonir**

**na brahma-putrā bhṛgu-nāradādyāḥ |**

**na vai kumāraḥ kapilo manuś ca**

**ye no niṣedhanty ati-vartinaṁ haram ||**

**śrīdharaḥ : **ati-vartinaṁ śāstram atikramya vartana-śīlam | ye no niṣedhanti na nivārayanti ||12||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.17.13 ||**

**eṣām anudhyeya-padābja-yugmaṁ**

**jagad-guruṁ maṅgala-maṅgalaṁ svayam |**

**yaḥ kṣatra-bandhuḥ paribhūya sūrīn**

**praśāsti dhṛṣṭas tad ayaṁ hi daṇḍyaḥ ||**

**śrīdharaḥ : **eṣāṁ brahmādīnām anudhyeyaṁ padābja-yugmaṁ yasya tam | maṅgala-maṅgalaṁ parama-dharma-mūrtim | sūrīn paribhūyājñān kṛtvā jagad-guruṁ yaḥ praśāsti | tat tasmāt ||13||

**krama-sandarbhaḥ : **eṣāmityasya ṭīkāyām avajñāṁ kṛtveti pāṭhe teṣām iti śeṣaḥ | ajñān kṛtveti ajñān matvetyarthaḥ |_|_13||

**viśvanāthaḥ : **paribhūya muhur api kaṭhoroktyā tiraskṛtya sūrīn etat sabhāsado’py anabhijñān jñātvā paribhūya jagad-guruṁ praśāsti ||13||

 —o)0(o—

**|| 6.17.14 ||**

**nāyam arhati vaikuṇṭha- pāda-mūlopasarpaṇam |**

**sambhāvita-matiḥ stabdhaḥ sādhubhiḥ paryupāsitam ||**

**śrīdharaḥ : **nanu hari-bhakto’yaṁ daṇḍārha iti cet tatrāha—nāyaṁ sādhubhiḥ parisevitaṁ vaikuṇṭhasya pāda-mūlopasarpaṇam arhati | yataḥ saṁbhāvitā aham adhika iti kṛtā matir yena | ata eva stabdho’namraḥ ||14||

**krama-sandarbhaḥ : _na vyākhyātam._**

**viśvanāthaḥ : **sambhāvitā ahaṁ mahā-bhakta ity abhimānavatī matir yasya saḥ ||14||

 —o)0(o—

**|| 6.17.15 ||**

**ataḥ pāpīyasīṁ yonim āsurīṁ yāhi durmate |**

**yatheha bhūyo mahatāṁ na kartā putra kilbiṣam ||**

**śrīdharaḥ : **tad evaṁ svayaṁ daṇḍyatvaṁ niścitya taṁ prāha—ata iti | he **putra** ! **yathā bhūyo mahatāṁ kilbiṣam** aparādhaṁ **na kartā** na kariṣyasi, tathā **yāhi** ity arthaḥ ||15||

**krama-sandarbhaḥ : **tataś ca taṁ bhītaṁ matvā sa-kṛpamāha—yatheti | etadaparādha-bījena punastu pūrvavanmahad-aparādho na janayiṣyata ity arthaḥ ||15||

**viśvanāthaḥ : **abhiśāpāntaram eva, “aho kiṁ niraparādho hari-bhaktaḥ śaptaḥ” iti paścāttāpavatī prāha—he putreti | mātā yathā durnayaṁ putraṁ sva-hastena praharati prakṛtyaiva punaḥ snihyati, tathaiva tvām aham adaṇḍayam iti bhāvaḥ | ata eva mātṛ-samucitam evāha—bhūya iti | bālya-krīḍā-cāpalyena para-gṛha-vipriya-kāriṇaṁ śiśuṁ prahṛtya mātā yathā brūte—"he adānta ! punar evaṁ na kariṣyasi" iti tadvad evety arthaḥ | ata eva bhavānyāḥ so’bhiśāpaś citraketuṁ nāpacakāra, pratyuta vṛtra-janmani premā vṛddhim eva prāpa | satyāṁ prema-sampattau bhaktānāṁ pārṣada-tanutva-daitya-tanutvayor aviśeṣa-mananāt ||15||

 —o)0(o—

**|| 6.17.16 ||**

**śrī-śuka uvāca—**

**evaṁ śaptaś citraketur vimānād avaruhya saḥ |**

**prasādayām āsa satīṁ mūrdhnā namreṇa bhārata ||**

_na katamenāpi vyākhyātam._

 —o)0(o—

**|| 6.17.17 ||**

**citraketur uvāca—**

**pratigṛhṇāmi te śāpam ātmano’ñjalināmbike |**

**devair martyāya yat proktaṁ pūrva-diṣṭaṁ hi tasya tat ||**

**śrīdharaḥ : **pūrva-diṣṭaṁ prācīna-karma-prāptam eva ||17||

**krama-sandarbhaḥ : **pūrva-diṣṭaṁ hīti pūrvādiṣṭenaiva hi mamaiṣā buddhirjāteti | nanu, kevala-guṇa-hetutve cetanaṁ kartāraṁ vinā bandha-mokṣādikaṁ jīvānāṁ na syāt ? tatrāha—eka iti |_|_17||

**viśvanāthaḥ : **pratigṛhṇāmīti mamānena śāpena kāpi kṣatir na bhaviṣyati mahādeve tvayy apy akṛtāparādhatvād iti bhāvaḥ | nirāgaskāya mahyaṁ śaptavatyās tavāpi nātra ko’pi doṣa ity āha—devair iti | pūrva-diṣṭaṁ prācīna-karma-prāptam iti, bhaktasya tasya svasmiṁs tathā bhāvanā dainyena samucitaiva, vastutas tu jāta-premṇas tasya kutaḥ karma-gandho’pi prema-pūrva-daśāyām eva, kṣīyante cāsya karmāṇi mayi dṛṣṭe’khilātmani [bhā.pu. 11.20.30] ity-ādinā sarva-karma-kṣayokteḥ | harer bhakta-vaśyatva-prasiddhir bhaktānāṁ karmādhīnatve sati na siddhyet, na hi svayaṁ karmādhīno bhagavantam adhīnamāyaṁ vaśīkuryād iti | tataś ca tasya śāpānugraha-svargāpavarga-narakādi-sama-darśitva-mahā-bala-khyāpanārthaṁ vidyādharādhipatya-kupathya-dūrīkaraṇārthaṁ sva-virahoṣmaṇā prema-kṣud-vivardhanārthaṁ svīya-vaikuṇṭhāgata-sva-caraṇa-sākṣāt-sevā-mahā-mādhurya-bhoga-pradānārthaṁ ca svenaivāntaḥ-preritayā devyābhiśāpaḥ śrī-saṅkarṣaṇa-devenaiva bhagavatā snehavatā pitreva kārita iti tattvaṁ tat-tat-phala-darśanād avagatam ||17||

 —o)0(o—

**|| 6.17.18 ||**

**saṁsāra-cakra etasmin jantur ajñāna-mohitaḥ |**

**bhrāmyan sukhaṁ ca duḥkhaṁ ca bhuṅkte sarvatra sarvadā ||**

**śrīdharaḥ : **ayaṁ ca saṁsāra-cakra-svabhāva eva na citram ity āha—saṁsāra-cakra iti ||18||

**krama-sandarbhaḥ : _na vyākhyātam._**

**viśvanāthaḥ : **ayaṁ ca saṁsāra-cakraḥ svabhāva eva na citram ity āha—saṁsāreti ||18||

 —o)0(o—

**|| 6.17.19 ||**

**naivātmā na paraś cāpi kartā syāt sukha-duḥkhayoḥ |**

**kartāraṁ manyate’prājña ātmānaṁ param eva ca ||**

**madhvaḥ : **yat tad bhagavatā kḷptaṁ tad eva niyataṁ bhavet ||19||

**śrīdharaḥ : **ata evātra mama ca tava ca na ko’pi doṣa ity āha—naiveti ||19||

**krama-sandarbhaḥ : _na vyākhyātam._**

**viśvanāthaḥ : **aprājño’vivekī ||19||

 —o)0(o—

**|| 6.17.20 ||**

**guṇa-pravāha etasmin kaḥ śāpaḥ ko nv anugrahaḥ |**

**kaḥ svargo narakaḥ ko vā kiṁ sukhaṁ duḥkham eva vā ||**

**śrīdharaḥ : **evaṁ tāvat sukha-duḥkhādikam aṅgī-kṛtyoktam | idānīṁ tad api vastuto nāstīty āha—guṇānāṁ māyā-mayānāṁ pravāhe saṁsāre ||20||

**krama-sandarbhaḥ : _na vyākhyātam._**

**viśvanāthaḥ : **evaṁ tāvat sukha-duḥkhādikam aṅgī-kṛtyoktam | idānīṁ tu lavaṇākare patitaḥ sarvo lavaṇa-rasa iva saṁsāre sarva eva padārthaḥ saṁsāra iti sukha-duḥkhādi-bhedāvagamo nopapadyate ity āha—guṇa-pravāha iti | na hy atala-sparśa-pravāha-madhye patitasya yāvat taṭān avāptiḥ, tāvat kim api vastutaḥ sukhāyety ataḥ śāpānugrahādikaṁ sarvam api duḥkham eveti bhāvaḥ ||20||

 —o)0(o—

**|| 6.17.21 ||**

**ekaḥ sṛjati bhūtāni bhagavān ātma-māyayā |**

**eṣāṁ bandhaṁ ca mokṣaṁ ca sukhaṁ duḥkhaṁ ca niṣkalaḥ ||**

**śrīdharaḥ : **nanu māyā-guṇānāṁ ced ayaṁ pravāhas tarhi teṣāṁ jaḍatvād bandha-mokṣādy-anubhavo na syāt tatrāha—ekaḥ parameśvaro māyayā nimitta-bhūtayā bhūtāni prāṇinaḥ sṛjati | eṣāṁ bandhādikaṁ ca sṛjati | niṣkalaḥ svayaṁ bandhādi-śūnyaḥ ||21||

**krama-sandarbhaḥ : _na vyākhyātam._**

**viśvanāthaḥ : **nanu tarhy atra guṇa-pravāhe ko vā pātayitā ko vāsmād uddharteti ced bhagavān evety āha—eka iti | ātma-māyayā rajasā sṛjati, sattvena pālayati, tamasā saṁharati | eṣāṁ bandhaṁ cāvidyayā mokṣaṁ ca sattvena sukhaṁ tamasā duḥkhaṁ ca | niṣkalaḥ kalā māyā, tad-rahitaḥ ||21||

 —o)0(o—

**|| 6.17.22 ||**

**na tasya kaścid dayitaḥ pratīpo**

**na jñāti-bandhur na paro na ca svaḥ |**

**samasya sarvatra nirañjanasya**

**sukhe na rāgaḥ kuta eva roṣaḥ ||**

**madhvaḥ : **sevāyogyātirekeṇa sva-nāmai na dāsyati |


    aparādhātirekeṇa nānyasyātaḥ samo hariḥ || iti māhātmye ||22||

**śrīdharaḥ : **nanv evaṁ-bhūta-viṣama-sṛṣṭau tasya kiṁ kāraṇam, priyādi-vaiṣamyābhāvād ity āśaṅkya yady api priyādayo na santi tathāpi tat tat karma-vaśāt sarvaṁ ghaṭata ity āha—na tasyeti dvābhyām | pratīpo’priyaḥ | na jñātir bandhuś cety arthaḥ | tatra hetuḥ—sarvatra samasya | tat kutaḥ ? nirañjanasya niḥsaṅgasya | ata eva tan-nimitte sukhe rāgo nāsti, rāgānubandhī roṣaḥ kutaḥ syāt ? ||22||

**krama-sandarbhaḥ : _na vyākhyātam._**

**viśvanāthaḥ : **nanu tasya kaścit priyo’priyaś ca jīvo’vaśyaṁ vartata eva, yataḥ kim api badhnāti, kam api mocayati, kam api sukhayatīty āha—neti | na jñātir bandhuḥ, tatra hetuḥ—sarvatra samasya | samatve hetuḥ—nirañjanasya añjanaṁ māyā, tad-rahitasya | ata eva sukhe viṣaya-sukhe rāga āsaktir nāsti, viṣaya-sukha-prātikūlye roṣo dveṣaḥ kutaḥ syāt ? tad uktam—


    indriyasyendriyasyārthe rāga-dveṣau vyavasthitau |


    tayor na vaśam āgacchet tau hy asya paripanthinau || [gītā 3.34] iti |

tata eva rāga-dveṣa-mūlakau dayita-pratīpau tasya na sta iti bhāvaḥ ||22||

 —o)0(o—

**|| 6.17.23 ||**

**tathāpi tac-chakti-visarga eṣāṁ**

**sukhāya duḥkhāya hitāhitāya |**

**bandhāya mokṣāya ca mṛtyu-janmanoḥ**

**śarīriṇāṁ saṁsṛtaye’vakalpate ||**

**śrīdharaḥ : **yady apy eva tatrāpi tasya śaktyā māyayā yo visargaḥ puṇya-pāpādi-lakṣaṇaṁ karma eṣāṁ śarīriṇāṁ sukhādy-artham avakalpate samartho bhavati | yathoktaṁ gītāsu—bhūta-bhāvodbhava-karo visargaḥ karma-saṁjñitaḥ [gītā 8.3] iti |

**krama-sandarbhaḥ : _na vyākhyātam._**

**viśvanāthaḥ : **evaṁ tasya sāmyaṁ cet, tarhi kathaṁ kam api sa sukhayati kam api duḥkhayati ? ity atrāha—tathāpīti | yadyapi sa sarvatra samaḥ, tad api tasya śaktyā māyayā yo visargaḥ anādi-puṇya-pāpādi-lakṣaṇa-karma-paramparā, sa eva sukhādy-artham avakalpate | ayam arthaḥ—yadyapi māyāyās tac-chaktitvāt sa eva sukha-duḥkhādikaṁ sṛjatīti tasya vaiṣamyam eva, tad api māyāyāḥ svarūpa-śaktitvābhāvāt sa na sukha-duḥkhādi sṛjatīti vastutas tasya sāmyam eva yathā māyika-viśvasya bhagavad-rūpatve’pi na bhagavat-svarūpa-bhūtatvam iti yathā sūrya-sambandhina ātapasya ghūka-kumudādīnāṁ duḥkhadatvena cakravāka-kamalādīnāṁ sukhadatvena vaiṣamye’pi sūryasya teṣu vaiṣamyaṁ ko’pi na varṇayati, tadvad iti bhāvaḥ ||23||

 —o)0(o—

**|| 6.17.24 ||**

**atha prasādaye na tvāṁ śāpa-mokṣāya bhāmini |**

**yan manyase hy asādhūktaṁ mama tat kṣamyatāṁ sati ||**

**śrīdharaḥ : **atha tasmād bhāmini he kopane, tvāṁ kevalaṁ prasādayāmi na tu śāpa-mokṣāya | tarhi kiṁ prasādanenāta āha—mamoktam uktiṁ sādhv apy asādhuvan manyase, tat tvayā kṣamyatām ||24||

**krama-sandarbhaḥ : **yadyapi manyase anugṛhṇāsi, tat tadā mama asādhūktaṁ kṣamyatām |_|_24||

**viśvanāthaḥ : **atha ata eva tvāṁ kevalaṁ prasādayāmi, na tu śāpa-mokṣāya | he bhāmini ! avicāreṇa kopane ! nanu tarhi kiṁ prasādanena ? tatrāha—mayoktaṁ sādhv api yad asādhu manyase, tad asādhv evāstu, tvayā kṣamyatām | mama tu śāpe śāpānte vā duḥkha-sukhayor abhāvas tataḥ prasannāpi śāpāntaṁ mā kārṣīr iti bhāvaḥ ||24||

 —o)0(o—

**|| 6.17.25 ||**

**śrī-śuka uvāca—**

**iti prasādya giriśau citraketur arindama |**

**jagāma sva-vimānena paśyatoḥ smayatos tayoḥ ||**

**śrīdharaḥ : **giriśau bhavānī-śaṅkarau prasādya | smayator vismayaṁ kurvatoḥ satoḥ ||25||

**krama-sandarbhaḥ : _na vyākhyātam._**

**viśvanāthaḥ : **smayator vismayavatoḥ satoḥ ||25||

 —o)0(o—

**|| 6.17.26 ||**

**tatas tu bhagavān rudro rudrāṇīm idam abravīt |**

**devarṣi-daitya-siddhānāṁ pārṣadānāṁ ca śṛṇvatām ||**

_na katamenāpi vyākhyātam._

 —o)0(o—

**|| 6.17.27 ||**

**śrī-rudra uvāca—**

**dṛṣṭavaty asi suśroṇi harer adbhuta-karmaṇaḥ |**

**māhātmyaṁ bhṛtya-bhṛtyānāṁ niḥspṛhāṇāṁ mahātmanām ||**

**śrīdharaḥ : _na vyākhyātam._**

**krama-sandarbhaḥ : **dṛṣṭavatyasi bhavac-chāpe’pi bhayābhāvena tarkitavatyasi kim |_|_27||

**viśvanāthaḥ : **he suśroṇi ! iti tvaṁ saundarya-guṇair evādhikya-māhātmyāsi, na tu bhakti-jñāna-vairāgyādibhir iti parihāso dhvanitaḥ | adbhuta-karmaṇa iti harer idam adbhutaṁ karma mayā dṛṣṭaṁ yat tvayā śāpaṁ dāpá tavāpakarṣa eva tena kṛtaḥ, sva-bhaktasya prema-sampadbhir īṣad api nyūnatām aprāṭasyāgaṇita-devī-śāpatva-rūpa-prabhāva-khyāpanayā paramotkarṣa eva kṛtaḥ | mahātmanām iti tayā kopa-bharitayāpi datto’bhiśāpas tasmai yadi khalv īṣad api duḥkhaṁ dātum apārayiṣyat, tadāpi te śāpaḥ saphalo’bhaviṣyat | hanta hanta vyartha evāyam abhūd ity ato mahātmasu premi-bhakteṣu tvayādyārabhya naivaṁ vyavahartavyam iti śikṣā dhvanitā ||27||

 —o)0(o—

**|| 6.17.28 ||**

**nārāyaṇa-parāḥ sarve na kutaścana bibhyati |**

**svargāpavarga-narakeṣv api tulyārtha-darśinaḥ ||**

**śrīdharaḥ : **svargādāv eva tulyo’rthaḥ prayojanam iti draṣṭuṁ śīlaṁ yeṣāṁ te tathā ||28||

**sanātanaḥ **(habhagavat-sandarbha.vi. 10.190) : kutaścana kasmāccid api devādeḥ śāpāder vā sakāśān na bhayaṁ prāpnuvanti | yataḥ svargādiṣv api tulyo’rthaḥ prayojanam iti draṣṭuṁ śīlaṁ yeṣāṁ te | tathā na cānyat kim api vāñchanty apīti bhāvaḥ ||28||

**krama-sandarbhaḥ : **śrī-nārāyaṇaṁ vinānyatra hānopādāna-dṛṣṭi-rāhityāpavarga iva svarga iva narake ’pi tulyam ekam evārthaṁ nārāyaṇa-rūpa-puruṣārthaṁ draṣṭum anubhavituṁ śīlaṁ yeṣāṁ te tulya-śabdasyaika-vācitvam, raṣābhyāṁ noṇaḥ samāna-padeitivat |_|_28||

**viśvanāthaḥ : **nanv evaṁ māhātmyavattve bhaktānāṁ ko hetus tatra nārāyaṇaika-niṣṭhatvam eva nānya ity āha—nārāyaṇeti | na kevalam ete citraketu-prabhṛtaya eva, api tu sarva eva | svargeti trayāṇām eva bhakti-sukha-rāhityenārocakatvāviśeṣād iti bhāvaḥ ||28||

 —o)0(o—

**|| 6.17.29 ||**

**dehināṁ deha-saṁyogād dvandvānīśvara-līlayā |**

**sukhaṁ duḥkhaṁ mṛtir janma śāpo’nugraha eva ca ||**

**madhvaḥ : **ato’nyeṣāṁ varaḥ śāpo guṇa-doṣa-prakartṛtā |


    svataḥ prāptābheda-kṛtir vāsanā-rūpiṇo yathā ||


    vidyamānasya manasi punaḥ svapneṣu darśanam |


    bhagavad-vaśatā yasmāt sarveṣāṁ jñeyam eva tat || iti prakāśa-saṁhitāyām ||29-30||

**śrīdharaḥ : **tatra tad uktam eva hetum āha dvābhyām | dehināṁ sukhaṁ duḥkham ity-ādi-dvandvānīśvarasya līlayā māyayā bhavanti | teṣu ca guṇa-doṣa-vikalpaś cety anvayaḥ ||29||

**krama-sandarbhaḥ : _na vyākhyātam._**

**viśvanāthaḥ : **nārāyaṇa-niṣṭhatvābhāve tv evaṁ bhaved ity āha—dehinām iti | īśvara-līlayeti tad-īkṣaṇa-līlā-labdha-valayā māyayety arthaḥ ||29||

 —o)0(o—

**|| 6.17.30 ||**

**aviveka-kṛtaḥ puṁso hy artha-bheda ivātmani |**

**guṇa-doṣa-vikalpaś ca bhid eva srajivat kṛtaḥ ||**

**śrīdharaḥ : **iṣṭān iṣṭa-bheda iva yaḥ sphurati sa ātmany artha-bhedaḥ sukhādi-bhedaḥ puṁsaḥ svapne yathā aviveka-kṛto bhavati | sraji-vat sarpa-mālādibhir yathā tathaiva kṛta ity arthaḥ | srag-vad iti vaktavye sraji-vad ity ārṣam | pāṭhāntare tu sugamam ||30||

**krama-sandarbhaḥ : **aviveketyasya ṭīkāyāṁ te tu cetyadhyāhṛtam iṣṭāniṣṭeti | guṇa-doṣa-vikalpasya vyākhyeyaṁ bhidā yathetyatra bhidā ceti jñeyam |ca-kārānvayāttat-kṛta iti pāṭhāntaram |_|_30||

**viśvanāthaḥ : **tasmān māyikam avāstavaṁ vastu sukha-duḥkhādikam asthiratvād avastv iva jānīyād ity āha—aviveketi | puṁsaḥ svapne ātmani artha-bhedaḥ kṣīra-bhojana-putra-maraṇādi iva jāgare’pi guṇa-doṣa-vikalpaḥ sukha-duḥkhādi-bheda-kṛto jñeyaḥ | tatra dṛṣṭāntaḥ—sraji mālāyāṁ bhit rajjur iyam iti sarpo’yam iti bheda eva, vat yathety arthaḥ | iva vad veti sādṛśya ity abhidhānāt | sraji tad iti pāṭhe sraji mālāyāṁ tattvato hetor bhidā bheda iva | prathame pāṭhe bhit kvib-antaḥ dvitīye bhidā ṭāvantaḥ ||30||

 —o)0(o—

**|| 6.17.31 ||**

**vāsudeve bhagavati bhaktim udvahatāṁ nṛṇām |**

**jñāna-vairāgya-vīryāṇāṁ na hi kaścid vyapāśrayaḥ ||**

**śrīdharaḥ : **ato bhāgavatānāṁ nispṛhatvam ucitam evety āha—vāsudeva iti | jñāna-vairāgyayor vīryaṁ balaṁ yeṣāṁ teṣām | vyapāśrayo viśiṣṭa-buddhyā āśrayaṇīyo’rtho nāsti ||31||

**sanātanaḥ **(habhagavat-sandarbha.vi. 11.581) : tad eva sarva-nairapekṣyeṇa draḍhayati—vāsudeva iti dvābhyām | jñāna-vairāgyayor vīryaṁ balaṁ yeṣām | tayor api vīryaṁ yebhya iti vā | vyapāśrayo viśiṣṭa-buddhyā āśrayaṇīyo’rtho nāsti ||31||

**krama-sandarbhaḥ : _na vyākhyātam._**

**viśvanāthaḥ : **tad evaṁ jñānināṁ dvandveṣu jñānābhyāsenāpy avastu-buddhir duṣkarā | bhaktānāṁ tu jñāna-vairāgyayor bhakty-anubhāva-rūpatvāt vināpi jñānābhyāsena teṣv anusandhānam api na bhavatīty āha—vāsudeva iti |iha saṁsāre kaścid apy artho viśeṣasyākarṣasya cāśrayo nāsti | bhakty-anusandhānād eva māyika-vastūnām utkarṣāpakarṣānusandhānaṁ naiva jāyate iti bhaktānāṁ tat tam avadhārayeti bhāvaḥ ||31||

 —o)0(o—

**|| 6.17.32 ||**

**nāhaṁ viriñco na kumāra-nāradau**

**na brahma-putrā munayaḥ sureśāḥ |**

**vidāma yasyehitam aṁśakāṁśakā**

**na tat-svarūpaṁ pṛthag-īśa-māninaḥ ||**

**śrīdharaḥ : **asya ca hari-dāsatvena tat svabhāvatvān naitac citram iti vaktuṁ harer māhātmyam āha—nāham iti dvābhyām | īhitam abhiprāyaṁ līlāṁ vā yadā vayaṁ na vidmas tadā tasya svarūpam aṁśakāṁśakā api santaḥ pṛthag-īśa-mānino na vidur eva ||32||

**krama-sandarbhaḥ : **pṛthag-īśa-māninaś cet tarhi vayam aṁśakāṁśakā api yasyehitaṁ svarūpaṁ ca na vidāma, kintu bhaktāś cet tarhi sarve’pi vidur ity arthaḥ |_|_32||

**viśvanāthaḥ : **asmad-ādīnām api tattvaṁ śṛṇv ity āha—nāham iti | īhitam abhiprāyaṁ līlāṁ vā na vidāma, yataḥ pṛthag-īśa-māninaḥ ||32||

 —o)0(o—

**|| 6.17.33 ||**

**na hy asyāsti priyaḥ kaścin nāpriyaḥ svaḥ paro’pi vā |**

**ātmatvāt sarva-bhūtānāṁ sarva-bhūta-priyo hariḥ ||**

**śrīdharaḥ : **ata eva harir api sarveṣāṁ bhūtānāṁ priyaḥ ||33||

**krama-sandarbhaḥ : **bhakta-māhātmyam eva citraketu-dṛṣṭāntena spaṣṭayati—na hy asyeti dvābhyām | priyāpriyayoḥ sva-parayoś ca bhedo nāstīty arthaḥ | tatra hetuḥ—ātmatvād iti, ātmatvena sāmyād anapekṣaṇīyatvāc cety arthaḥ | ātmatvād eva hetoḥ sarva-bhūtānāṁ tu priyaḥ nirupādhika-prīti-viṣayaḥ |_|_33||

**viśvanāthaḥ : **hareś ca tattvaṁ śṛṇu—na hīti | sa tu hariḥ sarva-bhūtānāṁ priya eva, tad api yat sa keṣāñcit priyo na bhavati, keṣāñcid dveṣyaś ca na bhavati, tatra tāratamyena māyaiva kāraṇam iti tasmān māyāyāś ca tattvaṁ jñāpitam ||33||

 —o)0(o—

**|| 6.17.34-35 ||**

**tasya cāyaṁ mahā-bhāgaś citraketuḥ priyo’nugaḥ |**

**sarvatra sama-dṛk śānto hy ahaṁ caivācyuta-priyaḥ ||**

**tasmān na vismayaḥ kāryaḥ puruṣeṣu mahātmasu |**

**mahāpuruṣa-bhakteṣu śānteṣu sama-darśiṣu ||**

**śrīdharaḥ : **ahaṁ caivācyutasya priyaḥ, tasmān mamāsmin droho nābhūd iti bhāvaḥ ||34-35||

**krama-sandarbhaḥ : **viruddham, ata evāgre vakṣyate—itihāsam imaṁ puṇyaṁ citraketor mahātmanaḥ [bhā.pu. 6.17.40] iti |_|_35||

**viśvanāthaḥ : **kintv asya citraketor mama ca tattvaṁ śṛṇv ity āha—tasya sarvatra samasyāpi |


    samo’haṁ sarva-bhūteṣu na me dveṣyo’sti na priyaḥ |


    ye bhajanti tu māṁ bhaktyā mayi te teṣu cāpy aham ||[gītā 9.29]

iti tad-vākyād evāyam anugaś citraketuḥ priyaḥ | mamāpi bhaktatvād ahaṁ ca priyaḥ, tasmād āvayoḥ saṅkarṣaṇa-bhaktayoḥ paraspara-sakhyenāntaḥ-snehavattvāt kaṭhorokty-ādikam api sakhya-sukha-poṣakam eva, tvaṁ tu vṛthaiva kopiny abhūḥ | 

kiṁ ca, satyam aham īdṛśī eva, tvaṁ tv ātmānaṁ niṣkiñcanam aikāntika-bhaktatvena sarvatra darśayasi | atha ca rahasi vidyādharī-sahasreṇa saha ramase, tasmāt tvaṁ kapaṭī, ahaṁ tv ātmānaṁ strī-lāmpaṭya-mayaṁ darśayan niṣkapaṭa evāsmi | 

kiṁ ca, tvaṁ bhaktiṁ darśayasi, viṣaya-bhogaṁ gopayasi | ahaṁ tu tad-viparīta eva varte ity āvayor antaram ete sabhyā eva sākṣitvenācakṣatām ity-ādi-narma-goṣṭhī-rasāsvādo’py adyābhaviṣyad eva | yadi tvam antarā antarāyaṁ nākariṣya iti tvat-kopa-vairasyād eva sa nābhūd ity upālambho dhvanitaḥ | hanta hanta ! kṣatra-bandhuṣv arvācīneṣv adhunaiva bhakti-mārgam ārūḍheṣu taveśvarasyānādi-mahā-bhaktasyāpy etādṛśeṣv apy etāvān bhāvo namas tubhyaṁ tad iti vismayavatyāṁ tasyāṁ satyam etāvān eva bhāva ity āha—tasmād iti ||34-35||

 —o)0(o—

**|| 6.17.36 ||**

**śrī-śuka uvāca—**

**iti śrutvā bhagavataḥ śivasyomābhibhāṣitam |**

**babhūva śānta-dhī rājan devī vigata-vismayā ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **śānta-dhīr iti svīya-pūrva-svabhāva-smṛtyā lajjayā paṭāñcalena mukham āccādvayāmāseti bhāvaḥ ||36||

 —o)0(o—

**|| 6.17.37 ||**

**iti bhāgavato devyāḥ pratiśaptum alantamaḥ |**

**mūrdhnā sa jagṛhe śāpam etāvat sādhu-lakṣaṇam ||**

**madhvaḥ : **devā eva tad anyebhyaḥ śaktā nāsty atra saṁśayaḥ |


    aśaktā api śaktānāṁ śaktāḥ śāpādiṣu sphuṭam ||


    tathāpy aśaktair vihitāḥ śāpādy-aśaktimatsu vai |


    atyalpāś cālpa-kālāś ca na samyak prabhavanti ca ||


    yatnenāpohitaṁ śaktyā uttamais tu na saṁśayaḥ |


    uttameṣu kṛtāḥ śāpāḥ kartṝṇāṁ jñāna-puṇyayoḥ ||


    niḥśeṣeṇa nihantāras tad-anugraham antarā |


    sadārayor brahma-viṣṇau vara-śāpādayo’khilāḥ ||


    tad anyena kṛtāḥ sarve niṣphalā eva niścayāt |


    na cāpy avāstavāḥ śāpābhavanty eṣāṁ tu kutracit ||


    vara-viṣṇoḥ śriyaś ca syur brahmaṇaś ca yathā-kramam |


    uttamair adhamānāṁ tu varāḥ śāpā yathoditam |


    sampūrṇa-phaladā eva nātra kāryā vicāraṇā || iti skānde ||37||

**śrīdharaḥ : **pratiśāpaṁ dātum alan-tamaḥ samartha-tamo’pi ||37||

**krama-sandarbhaḥ : _na vyākhyātam._**

**viśvanāthaḥ : **citraketur arvācīnatvād alpa-prabhāva iti mā maṁsthā ity āha—itīti | devyā devyai alaṁ tama atisamartho’pi ||37||

 —o)0(o—

**|| 6.17.38 ||**

**jajñe tvaṣṭur dakṣiṇāgnau dānavīṁ yonim āśritaḥ |**

**vṛtra ity abhivikhyāto jñāna-vijñāna-saṁyutaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **yoniṁ jātim ||38||

 —o)0(o—

**|| 6.17.39 ||**

**etat te sarvam ākhyātaṁ yan māṁ tvaṁ paripṛcchasi |**

**vṛtrasyāsura-jāteś ca kāraṇaṁ bhagavan-mateḥ ||**

**śrīdharaḥ : **asura-jāter asura-bhāvenotpatteḥ | bhagavati mateś ca ||39||

**krama-sandarbhaḥ : **asurajāteḥ kāraṇaṁ mahadaparādhaḥ bhagavanmateḥ kāraṇaṁ mahadanugrahaḥ |_|_39||

**viśvanāthaḥ : _na vyākhyātam._**

 —o)0(o—

**|| 6.17.40-41 ||**

**itihāsam imaṁ puṇyaṁ citraketor mahātmanaḥ |**

**māhātmyaṁ viṣṇu-bhaktānāṁ śrutvā bandhād vimucyate ||**

**ya etat prātar utthāya śraddhayā vāg-yataḥ paṭhet |**

**itihāsaṁ hariṁ smṛtvā sa yāti paramāṁ gatim ||**

**śrīdharaḥ : **etad etam ||41||

**krama-sandarbhaḥ, viśvanāthaḥ : _na vyākhyātam._**

 —o)0(o—

iti sārārtha-darśinyāṁ harṣiṇyāṁ bhakta-cetasām |

ṣaṣṭhasya saptadaśo’dhyāyaḥ saṅgataḥ saṅgataḥ satām ||*||

—o)0(o—

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe

citraketūpākhyāne

saptadaśo’dhyāyaḥ |

|| 6.17 ||



(6.18)


### athāṣṭadaśo’dhyāyaḥ


## marud-utpattir nāma 

**|| 6.18.1 ||**

**śrī-śuka uvāca—**

**pṛśnis tu patnī savituḥ sāvitrīṁ vyāhṛtiṁ trayīm |**

**agnihotraṁ paśuṁ somaṁ cāturmāsyaṁ mahā-makhān ||**

**śrīdharaḥ : **

ādityānāṁ caturthasya tvaṣṭur vaṁśa-prasaṅgataḥ|

proktam indra-kṛtaṁ viśva- rūpa-vṛtra-vadhādikam ||

aditeḥ pañcamādīnaṁ putrāṇām anvayoktibhiḥ |

aṣṭādaśe diter garbhe śakreṇa marutāṁ bhidā ||

tvaṣṭur vaṁśam anukramya sa-prasaṅgaṁ yathākramam |

ādityānām athānyeṣāṁ vaṁśān āha munīśvaraḥ ||

dakṣa-kanyānvayānukathane adityā dvādaśa putrāḥ proktāḥ—


    vivasvān aryamā pūṣā tvaṣṭā’tha savitā bhagaḥ | 


    dhātā vidhātā varuṇo mitraḥ śakra urukramaḥ || iti | 

tatra ṣaṣṭhādhyāyān tam ārabhya viśvarūpa-vṛtra-citraketūpākhyānais tvaṣṭur vaṁśam anuvarṇyedānīṁ savitur vaṁśam āha—pṛśnis tv ati | sāvitrīm ity-ādiṣu prāsūtety uttarasyānuṣaṅgaḥ | paśuṁ paśu-yāgam | mahā-makhān pañca-yajñān ||1||

**krama-sandarbhaḥ : **pṛśnis tv iti trikam ||1||

**viśvanāthaḥ : **

aṣṭādaśe hata-sutā ditiḥ kṛtvā vrataṁ dadhau |

yaṁ tasmāc chatru-sañchinnād garbhāj jajñe marud-gaṇaḥ ||

turyasyāditi-putrāṇāṁ tvaṣṭur anvaya-kīrtanaiḥ |

prasaṅgataḥ samāyātāḥ viśvarūpa-vadhādikam ||

citraketv-abhiśāpāntāṁ samāpyaiva kathā-sudhām |

aditeḥ pañcamādīnāṁ sutānāṁ vaṁca ucyate ||

paśuṁ paśu-yāgaṁ mahā-makhān pañca-yajñān ||1||

—o)0(o—

**|| 6.18.2 ||**

**siddhir bhagasya bhāryāṅga mahimānaṁ vibhuṁ prabhum |**

**āśiṣaṁ ca varārohāṁ kanyāṁ prāsūta suvratām ||**

_na katamenāpi vyākhyātam._

—o)0(o—

**|| 6.18.3 ||**

**dhātuḥ kuhūḥ sinīvālī rākā cānumatis tathā |**

**sāyaṁ darśam atha prātaḥ pūrṇamāsam anukramāt ||**

**śrīdharaḥ : **dhātur bhāryā kuhūḥ sāyaṁ putraṁ prāsūta | evaṁ sinīvālī darśam ity anukramāt ||3||

**krama-sandarbhaḥ : _na vyākhyātam._**

**viśvanāthaḥ : **

—o)0(o—

**|| 6.18.4 ||**

**agnīn purīṣyān ādhatta kriyāyāṁ samanantaraḥ |**

**carṣaṇī varuṇasyāsīd yasyāṁ jāto bhṛguḥ punaḥ ||**

**śrīdharaḥ : **samanantaro vidhātā kriyāyāṁ bhāryāyāṁ purīṣyān agnīn pañca citān,purīṣyāso agnayaḥ iti,pañca vā ete’gnayo yac cittayaḥiti śruteḥ | carṣaṇī varuṇasya bhāryāsīt | pūrvaṁ brahmaṇaḥ putro bhṛgur yasyāṁ punar jātaḥ ||4||

**krama-sandarbhaḥ : **agnīnityarddhakam |

**viśvanāthaḥ : **samanataro vidhātā kriyāyāṁ bhāryāyāṁ purīṣyan purīṣya-saṁjñān agnīn, pañca-citīḥ purīṣyāso’gnayaḥ iti śruteḥ | carṣaṇī varuṇasya bhāryāsīt | punar iti prāg brahma-putro’pipunar varuṇa-putro’bhūt ||4||

—o)0(o—

**|| 6.18.5 ||**

**vālmīkiś ca mahā-yogī valmīkād abhavat kila |**

**agastyaś ca vasiṣṭhaś ca mitrā-varuṇayor ṛṣī ||**

**śrīdharaḥ : **vālmīkir varuṇasyaiva putro’bhavat | etau varuṇasyāsādhāraṇau putrau | tathotsargādayo’pi mitrasyāsādhāraṇāḥ | tayor eva sādhāraṇau dvau putrāv āha | agastyaś ca vasiṣṭhaś ca ṛṣī mitrā-varuṇayor abhavatām ||5||

**krama-sandarbhaḥ : _na vyākhyātam._**

**viśvanāthaḥ : **bhṛgu-vālmīkī varuṇasyāsādhāraṇau putrau | tathotsargādayomitrasyāsādhāraṇāḥ putrā vakṣyante | tayor mitrā-varuṇayoḥ sādhāraṇau dvau putraucāha | agastyaś ca vasiṣṭhaś caitau ṛṣī mitrā-varuṇayor abhavatām ||5||

—o)0(o—

**|| 6.18.6 ||**

**retaḥ siṣicatuḥ kumbhe urvaśyāḥ sannidhau drutam |**

**revatyāṁ mitra utsargam ariṣṭaṁ pippalaṁ vyadhāt ||**

**śrīdharaḥ : **yata ubhāv api kumbhe retaḥ siṣicatuḥ,satre ha jātāviṣitā namobhiḥ kumbhe retaḥ siṣicatuḥ samānam [ṛ.ve. 7.33.24] iti śruteḥ | drutaṁ skannam ||6||

**krama-sandarbhaḥ : _na vyākhyātam._**

**viśvanāthaḥ : **yato reta ity-ādi,kumbhe retaḥ siṣicatuḥ samānam [ṛ.ve. 7.33.24] iti śruteḥ | drutaṁ skannam ||6||

—o)0(o—

**|| 6.18.7 ||**

**paulomyām indra ādhatta trīn putrān iti naḥ śrutam |**

**jayantam ṛṣabhaṁ tāta tṛtīyaṁ mīḍhuṣaṁ prabhuḥ ||**

_na katamenāpi vyākhyātam._

—o)0(o—

**|| 6.18.8 ||**

**urukramasya devasya māyā-vāmana-rūpiṇaḥ |**

**kīrtau patnyāṁ bṛhacchlokas tasyāsan saubhagādayaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **māyayā svarūpa-śaktyā vāmana-rūpavataḥ svarūpa-bhūtayā nitya-śaktyā māyākhyayā yutaḥ | ato māyā-mayaṁ viṣṇuṁ pravadanti manīṣiṇaḥ iti mādhva-bhāṣya-pramāṇita-śruteḥ ||8||

—o)0(o—

**|| 6.18.9 ||**

**tat-karma-guṇa-vīryāṇi kāśyapasya mahātmanaḥ |**

**paścād vakṣyāmahe’dityāṁ yathaivāvatatāra ha ||**

**śrīdharaḥ, viśvanāthaḥ : **paścād aṣṭama-skandhe ||9||

**krama-sandarbhaḥ : _na vyākhyātam._**

—o)0(o—

**|| 6.18.10 ||**

**atha kaśyapa-dāyādān daiteyān kīrtayāmi te |**

**yatra bhāgavataḥ śrīmān prahrādo balir eva ca ||**

**śrīdharaḥ : **atheti | kaśyapasyāditeḥ putrāṇāṁ dvādaśādityānāṁ santatim uktvā, diteḥ putrān kathayāmīty arthaḥ ||10||

**krama-sandarbhaḥ : _na vyākhyātam._**

**viśvanāthaḥ : **atheti kathāntarārambhe dāyādān putrān daiteyān dityāṁ jātān ||10||

—o)0(o—

**|| 6.18.11 ||**

**diter dvāv eva dāyādau daitya-dānava-vanditau |**

**hiraṇyakaśipur nāma hiraṇyākṣaś ca kīrtitau ||**

**śrīdharaḥ : **hiraṇyakaśipur hiraṇyākṣaś cetiprathamaṁ dvāv eva | tau ca kīrtitau tṛtīya-skandhe ||11||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.18.12 ||**

**hiraṇyakaśipor bhāryā kayādhur nāma dānavī |**

**jambhasya tanayā sā tu suṣuve caturaḥ sutān ||**

_na katamenāpi vyākhyātam._

—o)0(o—

**|| 6.18.13 ||**

**saṁhrādaṁ prāg anuhrādaṁ hrādaṁ prahrādam eva ca |**

**tat-svasā siṁhikā nāma rāhuṁ vipracito’grahīt ||**

**śrīdharaḥ : **vipracito dānavād bhartuḥ sakāśād rāhuḥ putram agrahīt ||13||

**krama-sandarbhaḥ : _na vyākhyātam._**

**viśvanāthaḥ : **vipracito dānavād patyuḥ sakāśād rāhuḥ putram agrahīt prāpa ||13||

—o)0(o—

**|| 6.18.14 ||**

**śiro’harad yasya hariś cakreṇa pibato’mṛtam |**

**saṁhrādasya kṛtir bhāryā- sūta pañcajanaṁ tataḥ ||**

**śrīdharaḥ : **tataḥ saṁhrādād asūta ||14||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.18.15 ||**

**hrādasya dhamanir bhāryā- sūta vātāpim ilvalam |**

**yo’gastyāya tv atithaye pece vātāpim ilvalaḥ ||**

**śrīdharaḥ : **yo meṣa-rūpaṁ vātāpiṁ pece tam ilvalam | yaṁ pece taṁ vātāpiṁ cāsūtety anvayaḥ ||15||

**krama-sandarbhaḥ : _na vyākhyātam._**

**viśvanāthaḥ : **ya ilvalo’gastyāya | agastyaṁ bhojayituṁ vātāpiṁ meṣa-rūpaṁ pece ||15||

—o)0(o—

**|| 6.18.16 ||**

**anuhrādasya sūryāyāṁ bāṣkalo mahiṣas tathā |**

**virocanas tu prāhrādir devyāṁ tasyābhavad baliḥ ||**

_na katamenāpi vyākhyātam._

—o)0(o—

**|| 6.18.17 ||**

**bāṇa-jyeṣṭhaṁ putra-śatam aśanāyāṁ tato’bhavat |**

**tasyānubhāvaṁ suślokyaṁ paścād evābhidhāsyate ||**

**śrīdharaḥ : **tato baleḥ sakāśād abhavat tasya baler anubhāvaḥ suślokyaḥ puṇya-kīrty-arhaḥ | yad vā, , anubhāvyate sadbhiḥ stūyata ity anubhāvam | suślokyaṁ yaśa iti śeṣaḥ ||17||

**krama-sandarbhaḥ : _na vyākhyātam._**

**viśvanāthaḥ : **tasya baleḥ anubhāvam ity ārṣam, bāhya-karma sambandhena vā ||17||

—o)0(o—

**|| 6.18.18 ||**

**bāṇa ārādhya giriśaṁ lebhe tad-gaṇa-mukhyatām |**

**yat-pārśve bhagavān āste hy adyāpi pura-pālakaḥ ||**

**śrīdharaḥ : **tasya gaṇeṣu mukhyatāṁ prādhānyam ||18||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.18.19 ||**

**marutaś ca diteḥ putrāś catvāriṁśan navādhikāḥ |**

**ta āsann aprajāḥ sarve nītā indreṇa sātmatām ||**

**śrīdharaḥ : **sātmatāṁ samāna-rūpatām ||19||

**krama-sandarbhaḥ : _na vyākhyātam._**

**viśvanāthaḥ : **sātmatāṁ samāna-svabhāvatām devatvaṁ prāpitā ity arthaḥ ||19||

—o)0(o—

**|| 6.18.20 ||**

**śrī-rājovāca—**

**kathaṁ ta āsuraṁ bhāvam apohyautpattikaṁ guro |**

**indreṇa prāpitāḥ sātmyaṁ kiṁ tat sādhu kṛtaṁ hi taiḥ ||**

**śrīdharaḥ : **sātmyaṁ devatvaṁ prāpitāḥ ||20||

**krama-sandarbhaḥ : **apohya tyājayitvā ||20||

**viśvanāthaḥ : _na vyākhyātam._**

—o)0(o—

**|| 6.18.21 ||**

**ime śraddadhate brahmann ṛṣayo hi mayā saha |**

**parijñānāya bhagavaṁs tan no vyākhyātum arhasi ||**

**śrīdharaḥ : _na vyākhyātam._**

**krama-sandarbhaḥ : **nanu kathaṁ bhavānimāṁ bahiraṅgāṁ kathāṁ śuśrūṣate ? tatrāha—ime śraddadhata iti | mayā saheti svasya gauṇatvaṁ bodhayaṁstathaiva vyañjitavān ||21||

**viśvanāthaḥ : **ime munayaḥ śraddadhata iti svasyaiva śraddhāṁ muniṣv āropayati | rahasyam arthaṁ tān jñāpayitum ||21||

—o)0(o—

**|| 6.18.22 ||**

**śrī-sūta uvāca—**

**tad viṣṇurātasya sa bādarāyaṇir**

**vaco niśamyādṛtam alpam arthavat |**

**sabhājayan san nibhṛtena cetasā**

**jagāda satrāyaṇa sarva-darśanaḥ ||**

**śrīdharaḥ : **ādṛtaṁ sādaram | alpaṁ mitākṣaram | arthavat bahv-artha-yuktam | satramayanam āśrayo yasya he satrāyaṇa śaunaka ||22||

**krama-sandarbhaḥ : **ata eva ślāghate—taditi | ādṛtam ṛṣīṇāmādareṇa sahitam arthavat etacca bhagavad-ārādhana-viśeṣa-sambandhenaiva bhavediti svābhīṣṭa-yuktaṁ sannibhṛtena śrī-bhagavat-sukha-pūrveṇa atastadapi bhagavat-sambandhaṁ yojayiṣyatīti bhāvaḥ | ṭīkāyāṁ bahv-artham iti ṛṣy-abhipreta-śrī-śukābhipreta-siddhi-yuktam ||22||

**viśvanāthaḥ : **arthavadanekārtha-yuktam | tatraiko jijñāsito’rtho’smād upākhyānāl labhyate | yathā para-hiṁsām abhisandhāyāpi tāmasīṁ bhagavad-bhaktiṁ kurvann aśuddha-citto’pi niścalām atāmasīṁ bhaktim ānuṣaṅgikīṁ saṁsārān muktiṁ citta-śuddhiṁ prāptyā para-jighāṁsā-nivṛttiṁ ca labhata ity atra ditir eva pramāṇaṁ, tathā kuṭila-cittā vivekino’pi yān doṣān pareṣāṁ paśyanti, tān eva doṣān svasmin sthitān api na paśyanti ity atra kṛmi-viḍ ity-ādika-vacanāt ditir eva pramāṇam iti dvitīyaḥ | strī-māyayā mahā-vijño’pi pratāryo bhavatīty atra kaśyapa eva pramāṇam iti tṛtīyaḥ | alpaṁ mitākṣaraṁ sannibhṛtena sampūrṇena ekāgrīkṛtenety arthaḥ | he satrāyaṇa śaunaka ||22||

—o)0(o—

**|| 6.18.23 ||**

**śrī-śuka uvāca—**

**hata-putrā ditiḥ śakra-pārṣṇi-grāheṇa viṣṇunā |**

**manyunā śoka-dīptena jvalantī paryacintayat ||**

**śrīdharaḥ : **śakrasya pārṣṇi-grāheṇa pṛṣṭhataḥ sahāyena ||23||

**krama-sandarbhaḥ : _na vyākhyātam._**

**viśvanāthaḥ : **śakrasya pārṣṇi-grāheṇa pṛṣṭhataḥ sahāyena, parokṣa-sāhāyya-kartrety arthaḥ ||23||

—o)0(o—

**|| 6.18.24 ||**

**kadā nu bhrātṛ-hantāram indriyārāmam ulbaṇam |**

**aklinna-hṛdayaṁ pāpaṁ ghātayitvā śaye sukham ||**

**śrīdharaḥ : **bhrātṛ-hantāram indraṁ mārayitvā sukhinī kadā syām iti cintayām āsa ditiḥ | ulbaṇaṁ krūram | aklinna-hṛdayaṁ kaṭhina-cittam ||24||

**krama-sandarbhaḥ : _na vyākhyātam._**

**viśvanāthaḥ : **ulbaṇaṁ krūram | sukhaṁ śaye sukhena nidrāmīty arthaḥ ||24||

—o)0(o—

**|| 6.18.25 ||**

**kṛmi-viḍ-bhasma-saṁjñāsīd yasyeśābhihitasya ca |**

**bhūta-dhruk tat-kṛte svārthaṁ kiṁ veda nirayo yataḥ ||**

**śrīdharaḥ : **nanu rājā sva-deha-rakṣārthamanyeṣāṁ ghātaṁ karoty eva kim atra citraṁ tatrāha—kṛmīti | **īśaḥ** prabhur ity **abhihitasyāpiyasya** pūrveṣāṁ rājñāṁ dehasya maraṇānantaraṁ dvi-tri-dināvasthitasya **kṛmaya** iti, śvādibhir bhakṣitasya tu **viṣṭheti**, dagdhasya **bhasmeti** ca **saṁjñā** āsīt | **tat-kṛte** tasya dehasyārthe yo bhūtebhyo druhyati, sa **kiṁ svārthaṁ veda** ? na vedaiva | tatra hetuḥ—**yato** bhūta-drohān **nirayo** bhavati ||25||

**krama-sandarbhaḥ : _na vyākhyātam._**

**viśvanāthaḥ : **īśābhihatasya īśo rājety-abhihitasyāpi dehasya maraṇānantaraṁ dvi-tri-dināvasthitatve kṛmaya iti, śvādibhir bhakṣitatve viṣṭheti, putrādibhir dagdhatve bhasmeti saṁjñāsīt | pūrva-pūrva-nṛpāṇām api tathā dṛṣṭatvād iti bhūta-nirdeśaḥ | tasya dehasya kṛte yo bhūtebhyo druhyati, sa kiṁ svārthaṁ veda ?naiva, yataḥ svasyaiva nirayo bhavati | tasmād indra eva viveka-śūnya iti vyañjayati | atha ca, svayam eva viveka-śūnyā, yata indraṁ jighāṁsuḥ, svayam apīndram eva bhūta-druhaṁ, svayam aklinna-hṛdayāpīndram evāklinna-hṛdayaṁ, svayaṁ svārthānabhijñāpi indram eva svārthānabhijñaṁ manyata | ity ato viveko’py avivekinām avivekam eva dṛḍhayatīti darśitam ||25||

—o)0(o—

**|| 6.18.26 ||**

**āśāsānasya tasyedaṁ dhruvam unnaddha-cetasaḥ |**

**mada-śoṣaka indrasya bhūyād yena suto hi me ||**

**śrīdharaḥ : idaṁ** dehādikaṁ **dhruvaṁ** nityam **āśāsānasya** manyamānasya, ata **unnaddham** ucchṛṅkhalaṁ **ceto** yasya, **tasyendrasya** yo **madaḥ**, tasya **śoṣakaḥ putro** me yena hetunā **bhūyād** bhavet ||26||

**krama-sandarbhaḥ : **āśāsānasyeti yena bhavet, tat tu bhartṛ-priyācaraṇam eveti bhāvenety arthaḥ ||26||

**viśvanāthaḥ : yenaiva** tena duśceṣṭitena hetunaiva tasya **mada-śoṣakaḥ suto me bhūyād** iti me prārthanety arthaḥ | tasya katham-bhūtasya ? idaṁ dehādikaṁ dhruvaṁ nityam **āśāsānasya** manyamānasya **ucchṛṅkhala-cetasaḥ** ||26||

—o)0(o—

**|| 6.18.27-28 ||**

**iti bhāvena sā bhartur ācacārāsakṛt priyam |**

**śuśrūṣayānurāgeṇa praśrayeṇa damena ca ||**

**bhaktyā paramayā rājan manojñair valgu-bhāṣitaiḥ |**

**mano jagrāha bhāva-jñā sa-smitāpāṅga-vīkṣaṇaiḥ ||**

**śrīdharaḥ : **bhartuḥ priyācaraṇam eveti bhāvena sā bhartuḥ priyam asakṛd ācacāra||27||

**krama-sandarbhaḥ : _na vyākhyātam._**

**viśvanāthaḥ : **bhartari tuṣyati strīṇāṁ manorathaḥ siddhyati, tasmād ahaṁ paricaryayā patiṁ toṣayāmīti bhāvena ||27||

—o)0(o—

**|| 6.18.29 ||**

**evaṁ striyā jaḍī-bhūto vidvān api manojñayā**[^23]** |**

**bāḍham ity āha vivaśo na tac citraṁ hi yoṣiti ||**

**śrīdharaḥ : **vivaśaḥ strī-paratantraḥ san bāḍhaṁ tava manorathaṁ pūrayiṣyāmīti yadāha, tan na citram ||29||

**krama-sandarbhaḥ : _na vyākhyātam._**

**viśvanāthaḥ : **bāḍhaṁ tava mano-rathaṁ pūrayiṣyāmīti yadāha, tan na citram ||29||

—o)0(o—

**|| 6.18.30 ||**

**vilokyaikānta-bhūtāni bhūtāny ādau prajāpatiḥ |**

**striyaṁ cakre sva-dehārdhaṁ yayā puṁsāṁ matir hṛtā ||**

**śrīdharaḥ : **tatra hetum āha—vilokyeti | ekānta-bhūtāni niḥsaṅgāni maithunena sṛṣṭi-vṛddhy-arthaṁ sva-dehārdham eva striyaṁ cakre ||30||

**krama-sandarbhaḥ : _na vyākhyātam._**

**viśvanāthaḥ : ekānta-bhūtāni** niḥsaṅgāni | **matir hṛtā**, ata eva saṁsāra-pravāho ’vicchinno ’bhūd iti bhāvaḥ ||30||

—o)0(o—

**|| 6.18.31 ||**

**evaṁ śuśrūṣitas tāta bhagavān kaśyapaḥ striyā |**

**prahasya parama-prīto ditim āhābhinandya ca ||**

**śrīdharaḥ : **evaṁ striyā śuśrūṣitaḥ san ||31||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.18.32 ||**

**śrī-kaśyapa uvāca—**

**varaṁ varaya vāmoru prītas te’ham anindite |**

**striyā bhartari suprīte kaḥ kāma iha cāgamaḥ ||**

**śrīdharaḥ : **iha ca-kārāt paratra ca | agamo’prāpyaḥ ||32||

**krama-sandarbhaḥ : _na vyākhyātam._**

**viśvanāthaḥ : **agamo’prāpyaḥ ||32||

—o)0(o—

**|| 6.18.33-34 ||**

**patir eva hi nārīṇāṁ daivataṁ paramaṁ smṛtam |**

**mānasaḥ sarva-bhūtānāṁ vāsudevaḥ śriyaḥ patiḥ ||**

**sa eva devatā-liṅgair nāma-rūpa-vikalpitaiḥ |**

**ijyate bhagavān pumbhiḥ strībhiś ca pati-rūpa-dhṛk ||**

**śrīdharaḥ : **nanu parameśvare suprīte sarva-kāma-prāptir iti prasiddhaṁ | tatrāha—patir eveti | nanu manasi sthitaḥ śrī-vāsudeva eva lakṣmī-patiḥ paraṁ daivatam iti prasiddham ? satyam, sa eva svādhikāreṇa rūpa-bhedaiḥ pūjyata ity āha—mānasa iti sārdhena |devatā-liṅgair mūrtibhir upalakṣitaḥ | tāny evāha—nāma indrādi, rūpaṁ vajra-hastatvādi, tābhyāṁ vividhaṁ kalpitaiḥ ||33-34||

**krama-sandarbhaḥ : _na vyākhyātam._**

**viśvanāthaḥ : **patiḥ khalv atra jīva eva | sa kathaṁ paraṁ daivatam īśvaraḥ syāt ? tatrāha—mānasaḥ manasaś cittasyādhiṣṭhātā yo vāsudevaḥ, sa eva bhagavān devatānāṁ liṅgaiś cihnair ijyate | kīdṛśaiḥ ? nāma indrādi-rūpaṁ vajra-hastatvādi, tābhyām vividhaṁ kalpitaiḥ, indrāya svāhā, agnaye svāhā ity-ādibhir nāma-rūpa-bhedena pumbhiḥ karmi-lokair bhagavān eva ijyate yathā, tathā strībhiḥ pati-rūpeṇety arthaḥ ||33-34||

—o)0(o—

**|| 6.18.35-36 ||**

**tasmāt pati-vratā nāryaḥ śreyas-kāmāḥ sumadhyame |**

**yajante’nanya-bhāvena patim ātmānam īśvaram ||**

**so’haṁ tvayārcito bhadre īdṛg-bhāvena bhaktitaḥ |**

**taṁ te sampādaye kāmam asatīnāṁ sudurlabham ||**

_na katamenāpi vyākhyātam._

—o)0(o—

**|| 6.18.37 ||**

**ditir uvāca—**

**varado yadi me brahman putram indra-haṇaṁ vṛṇe |**

**amṛtyuṁ mṛta-putrāhaṁ yena me ghātitau sutau ||**

**śrīdharaḥ : **indra-haṇam indra-hantāram | amṛtyuṁ mṛtyu-śūnyam | yenendreṇa viṣṇunā sahāyena ghātitau ||37||

**krama-sandarbhaḥ : _na vyākhyātam._**

**viśvanāthaḥ : **indra-haṇam indra-hantāram | hanter gaty-arthatvāt pakṣe, indrānugam | amṛtyuṁ sarvair avadhyam | pakṣe, devatvād amaram | ūnapañcāśadbhir eka eva devo māruta ity eka-vacanam ||37||

—o)0(o—

**|| 6.18.38 ||**

**niśamya tad-vaco vipro vimanāḥ paryatapyata |**

**aho adharmaḥ sumahān adya me samupasthitaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **vimanā iti diter īpsito’rthas tu indra-maraṇaṁ vinā na sambhaved iti bhāvaḥ ||38||

—o)0(o—

**|| 6.18.39 ||**

**aho arthendriyārāmo yoṣin-mayyeha māyayā |**

**gṛhīta-cetāḥ kṛpaṇaḥ patiṣye narake dhruvam ||**

_na katamenāpi vyākhyātam._

—o)0(o—

**|| 6.18.40 ||**

**ko’tikramo’nuvartantyāḥ svabhāvam iha yoṣitaḥ |**

**dhiṅ māṁ batābudhaṁ svārthe yad ahaṁ tv ajitendriyaḥ ||**

**śrīdharaḥ : **svabhāvam anuvartamānāyā yoṣitaḥ ko’tikramo’parādhaḥ ? ||40||

**krama-sandarbhaḥ : _na vyākhyātam._**

**viśvanāthaḥ : **atikramo’parādhaḥ | krauryaṁ hi strī-jāteḥ svabhāva eva, tam anuvartantyā anuvartamānāyāḥ ||40||

—o)0(o—

**|| 6.18.41 ||**

**śarat-padmotsavaṁ vaktraṁ vacaś ca śravaṇāmṛtam |**

**hṛdayaṁ kṣura-dhārābhaṁ strīṇāṁ ko veda ceṣṭitam ||**

**śrīdharaḥ : **svabhāvam evāha dvābhyām | śarat-padmasyevotsavo vikaso yasmin | śravaṇe śrutī, tayor amṛtam | kṣura-dhāropamaṁ cittam ||41||

**krama-sandarbhaḥ : _na vyākhyātam._**

**viśvanāthaḥ : **svabhāvam evāha—śarad iti ||41||

—o)0(o—

**|| 6.18.42 ||**

**na hi kaścit priyaḥ strīṇām añjasā svāśiṣātmanām |**

**patiṁ putraṁ bhrātaraṁ vā ghnanty arthe ghātayanti ca ||**

**śrīdharaḥ : **svāśiṣātmanāṁ svārtha-kāmanayātmavat-preṣṭhatvena pratīyamānānām ||42||

**krama-sandarbhaḥ : _na vyākhyātam._**

**viśvanāthaḥ : **svasya āśiṣā kāmanayaiva ātmā yatno yāsāṁ, na tu paty-ādi-sukhāpekṣayeti bhāvaḥ | aluk-samāsa āśiṣā śabdaṣ ṭāb-anto vā ||42||

—o)0(o—

**|| 6.18.43 ||**

**pratiśrutaṁ dadāmīti vacas tan na mṛṣā bhavet |**

**vadhaṁ nārhati cendro’pi tatredam upakalpate ||**

**śrīdharaḥ : **tatredam upakalpate yogyaṁ bhavati | ayaṁ bhāvaḥ—vaiṣṇavaṁ vrataṁ tāvad upadekṣyāmi, tenaivāsyāḥ śuddha-cittāyāḥ indraṁ prati krodho nivartiṣyate | putras tv amartyo bhaviṣyati | dīrgha-kālatve ca vratasya kathañcid vaiguṇye satīndrasya vadho’pi na bhaviṣyatīti ||43||

**krama-sandarbhaḥ : _na vyākhyātam._**

**viśvanāthaḥ : **tatredam upakalpate yogyaṁ bhavati | ayaṁ bhāvaḥ—vaiṣṇavaṁ vrataṁ tāvad upadekṣyāmi, tenaivāsyāś citta-śuddhau satyām indre krodho nivartiṣyate | tataś cendra-vadham anākāṅkṣatyānayā vihitasya vaiṣṇava-vratasya kāmita-duṣphala-dānānarhatvān nendra-ghāṭī bhaviṣyati, kintu vara-prārthanā-pradāna-vākyayor hanti-dhātu-prayogād dhanteś ca gaty-arthatvāt indrānugo’maraḥ putro bhaviṣyati | vratasya dīrgha-kālatve saty avaśyaṁ vaiguṇye ca kiñcid bhaviṣyatīti tenaivāsyā avijñāyā manaḥ samādhānaṁ ca bhaviṣyati | vastutas tu vaiṣṇava-vratasya vaiguṇye’pi phala-siddhir avaśyaṁ bhāvinīty asyāḥ śramaś ca saphala eva bhaviṣyatīti||43||

—o)0(o—

**|| 6.18.44 ||**

**iti sañcintya bhagavān mārīcaḥ kurunandana |**

**uvāca kiñcit kupita ātmānaṁ ca vigarhayan ||**

_na katamenāpi vyākhyātam._

—o)0(o—

**|| 6.18.45 ||**

**śrī-kaśyapa uvāca—**

**putras te bhavitā bhadre indra-hā devābāndhavaḥ**[^24]** |**

**saṁvatsaraṁ vratam idaṁ yady añjo dhārayiṣyasi ||**

**śrīdharaḥ : **he bhadre, añjaḥ yathāvad yadi dhārayiṣyasi, tarhīndra-hā bhaviṣyati | vaiguṇye tu devābāndhavo bhaviṣyati, vaiṣṇavatvād vratasya | kathañcid vaiguṇye’pi sati sarvathā vaikalyābhāvāt ||45||

**krama-sandarbhaḥ : **putrasta iti | yadi vrataṁ dhārayiṣyasi, tadā indrahā, tathaiva devānāmasurāṇāṁ ca bāndhavo bhavitā | anyathā tu indrahā na bhavitā, devānām eva bāndhavaśca bhavitetyarthaḥ ||45||

**viśvanāthaḥ : **indrahā indra-ghātī adevānām asurāṇāṁ bāndhava iti ditiṁ bodhayitum iṣṭo’rthaḥ | indrahā indrānugo devānāṁ bāndhava iti svābhīṣṭo’rthaḥ ||45||

—o)0(o—

**|| 6.18.46 ||**

**ditir uvāca—**

**dhārayiṣye vrataṁ brahman brūhi kāryāṇi yāni me |**

**yāni ceha niṣiddhāni na vrataṁ ghnanti yāny uta ||**

**śrīdharaḥ : **kāryāṇy āvaśyakāni | vrataṁ yāni na ghnanti, nāvaśyakāni na ca niṣiddhāni kintv abhyanujñātāni | tāni sarvāṇy api brūhi ||46||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.18.47 ||**

**śrī-kaśyapa uvāca—**

**na hiṁsyād bhūta-jātāni na śapen nānṛtaṁ vadet |**

**na chindyān nakha-romāṇi na spṛśed yad amaṅgalam ||**

**śrīdharaḥ : **tatraikatriṁśan niṣedhān āha—na hiṁsyād iti pañcabhiḥ | na śapen nākrośet | yad amaṅgalaṁ kapālāsthy-ādikaṁ tan na spṛśet ||47||

**krama-sandarbhaḥ : _na vyākhyātam._**

**viśvanāthaḥ : **na hiṁsyād iti prathamata evendra-vadhāśaṅkā niṣiddhā ||47||

—o)0(o—

**|| 6.18.48 ||**

**nāpsu snāyān na kupyeta na sambhāṣeta durjanaiḥ |**

**na vasītādhauta-vāsaḥ srajaṁ ca vidhṛtāṁ kvacit ||**

**śrīdharaḥ : **nāpsu praviśya snāyāt | pūrvaṁ vidhṛtāṁ srajaṁ punar na dhārayet ||48||

**krama-sandarbhaḥ : _na vyākhyātam._**

**viśvanāthaḥ : **apsu praviśya na snāyāt | adhautaṁ vāso na vasīta, na paridadhyāt | vidhṛtāṁ pūrva-vidhṛtāṁ srajaṁ punar na dhārayet ||48||

—o)0(o—

**|| 6.18.49 ||**

**nocchiṣṭaṁ caṇḍikānnaṁ ca sāmiṣaṁ vṛṣalāhṛtam |**

**bhuñjītodakyayā dṛṣṭaṁ piben nāñjalinā tv apaḥ ||**

**śrīdharaḥ : **bhojane pañca niṣedhān āha—nocchiṣṭam iti | caṇḍikānnaṁ bhadra-kālyai niveditaṁ pipīlikādi-dūṣitaṁ vā | añjalinā tv apo na pibet ||49||

**krama-sandarbhaḥ : _na vyākhyātam._**

**viśvanāthaḥ : **bhojane pañca niṣedhān āha—nocchiṣṭam iti | caṇḍikānnaṁ durgā-niveditam, pipīlikā-spṛṣṭaṁ ca, caṇḍikā syāt pipīlikā ity abhidhānāt | udakyayā rajasvalayā ||49||

—o)0(o—

**|| 6.18.50 ||**

**nocchiṣṭāspṛṣṭa-salilā sandhyāyāṁ mukta-mūrdhajā |**

**anarcitāsaṁyata-vāk nāsaṁvītā bahiś caret ||**

**śrīdharaḥ : **gṛhād bahir nirgame sapta niṣedhān āha—nocchiṣṭeti | anarcitā maṇḍana-hīnā | asaṁvītāprāvṛtā ||50||

**krama-sandarbhaḥ : _na vyākhyātam._**

**viśvanāthaḥ : **gṛhād bahir nirgame sapta niṣedhān āha—nocchiṣṭeti | apṛṣṭa-salilā anācāntā | anarcitā nirbhūṣaṇā | asaṁvītā anāvṛta-sarvāṅgā ||50||

—o)0(o—

**|| 6.18.51 ||**

**nādhauta-pādāprayatā nārdra-pādā udak-śirāḥ |**

**śayīta nāparāṅ nānyair na nagnā na ca sandhyayoḥ ||**

**śrīdharaḥ : **śayane’ṣṭau niṣedhān āha—nādhauta-pādeti | nāparāk paścima-śirāḥ ||51||

**krama-sandarbhaḥ : **aparāṁ paścima-diśamañcati śirasā prāpnoti, aparāṅ tādṛśaṁ yathā syāttatheti kriyā-viśeṣaṇatve’pi tad-viśeṣaṇatva eva tātparyāt, paścima-śirā ityevārthaḥ | yad vā, , aparācī pratīcī | tato lyap-lope pañcamy-antāddik-śabdebhyaḥ [pā. 5.3.27] ity-ādinā svārtha evāstāti-pratyayaḥ | tasya cāñcaterlugiti luk tad-dhita-lugiti strī-pratyayasya luk tato aparāgiti sthite pratīcīmārabhya tāṁ pūrvāṅga-sātkṛtyeti tathaivārthaḥ ||51||

**viśvanāthaḥ : **śayane aṣṭau niṣedhān āha—nādhauta-pādeti | aprayatā apavitrā | pavitraḥ parayataḥ pūtaḥ ity amaraḥ | na aparāk paścima-śirāḥ ||51||

—o)0(o—

**|| 6.18.52 ||**

**dhauta-vāsā śucir nityaṁ sarva-maṅgala-saṁyutā |**

**pūjayet prātarāśāt prāg go-viprān śriyam acyutam ||**

**śrīdharaḥ : **kāryāṇy āha—dhauta-vāsā iti dvābhyām | prātar-āśāt prathama-bhojanāt ||52||

**krama-sandarbhaḥ : _na vyākhyātam._**

**viśvanāthaḥ : **kartavyān āha—prātar-āśāt bhojanāt prāk prātaḥ pūjayet ||52||

—o)0(o—

**|| 6.18.53 ||**

**striyo vīravatīś cārcet srag-gandha-bali-maṇḍanaiḥ |**

**patiṁ cārcyopatiṣṭheta dhyāyet koṣṭha-gataṁ ca tam ||**

**śrīdharaḥ : **vīra-vatīr jīvad-bhartṛkāḥ | ārcya saṁpūjya | koṣṭha-gataṁ kukṣy-antaragatam ||53||

**krama-sandarbhaḥ : _na vyākhyātam._**

**viśvanāthaḥ : **vīra-vatīr jīvad-bhartṛkāḥ | koṣṭha-gataṁ kukṣy-antara-gatam ||53||

—o)0(o—

**|| 6.18.54 ||**

**sāṁvatsaraṁ puṁ-savanaṁ vratam etad aviplutam |**

**dhārayiṣyasi cet tubhyaṁ śakra-hā bhavitā sutaḥ ||**

**śrīdharaḥ : **puṁ-savanaṁ putrotpatti-karam | tubhyaṁ tava ||54||

**krama-sandarbhaḥ : _na vyākhyātam._**

**viśvanāthaḥ : **puṁ-savanaṁ putrotpatti-karam ||54||

—o)0(o—

**|| 6.18.55 ||**

**bāḍham ity abhyupetyātha ditī rājan mahā-manāḥ |**

**kaśyapād garbham ādhatta vrataṁ cāñjo dadhāra sā ||**

_na katamenāpi vyākhyātam._

—o)0(o—

**|| 6.18.56 ||**

**mātṛ-ṣvasur abhiprāyam indra ājñāya mānada |**

**śuśrūṣaṇenāśrama-sthāṁ ditiṁ paryacarat kaviḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **mātṛ-ṣvasur diteḥ ||56||

—o)0(o—

**|| 6.18.57 ||**

**nityaṁ vanāt sumanasaḥ phala-mūla-samit-kuśān |**

**patrāṅkura-mṛdo’paś ca kāle kāla upāharat ||**

_na katamenāpi vyākhyātam._

—o)0(o—

**|| 6.18.58 ||**

**evaṁ tasyā vrata-sthāyā vrata-cchidraṁ harir nṛpa |**

**prepsuḥ paryacaraj jihmo mṛgaheva mṛgākṛtiḥ ||**

**śrīdharaḥ : **harir indro vratasya cchidraṁ prepsuḥ prāptum icchuḥ | jihmaḥ kuṭilaḥ sādhu-veṣaḥ | mṛgahā lubdhako yathā mṛga-vañcanāya mṛga-veṣo bhavati tadvat ||58||

**krama-sandarbhaḥ : _na vyākhyātam._**

**viśvanāthaḥ : **harir indro vratasya chidraṁ prāptum icchur itīndrasyāpy avijñatvam eva, yato viṣṇoḥ smaraṇena kīrtanena vā sa-cchidram api niśchidraṁ syāt | tasya viṣṇor idaṁ vrataṁ chidre’py acchidram eva bhavet | yad uktaṁ—yasya smṛtyā ca nāmoktyā[^25] [skanda.pu.] iti, mantratas tantrataś chidraṁ [bhā.pu. 8.23.16][^26]ity-ādi ca | kiṁ copariṣṭād indreṇāpi vratasya niśchidratām anubhaviṣyatā vakṣyate—mahāpuruṣa-pūjāyāḥ siddhiḥ kāpy ānuṣaṅgiṇī [bhā.pu. 6.18.74] iti | jihmaḥ kuṭilaḥ | mṛgahā lubdhako mṛga-vañcanāya yathā mṛgākṛtir bhavati, tadvat, tat-paricāraka-lokākṛtiḥ ||58||

—o)0(o—

**|| 6.18.59 ||**

**nādhyagacchad vrata-cchidraṁ tat-paro’tha mahī-pate |**

**cintāṁ tīvrāṁ gataḥ śakraḥ kena me syāc chivaṁ tv iha ||**

**śrīdharaḥ : **kena me śivaṁ syād iti cintāṁ prāptaḥ ||59||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.18.60 ||**

**ekadā sā tu sandhyāyām ucchiṣṭā vrata-karśitā |**

**aspṛṣṭa-vāry adhautāṅghriḥ suṣvāpa vidhi-mohitā ||**

**śrīdharaḥ, viśvanāthaḥ : **aspṛṣṭa-vāriś cāsāv adhautāṅghriś ca ||60||

**krama-sandarbhaḥ : _na vyākhyātam._**

—o)0(o—

**|| 6.18.61 ||**

**labdhvā tad-antaraṁ śakro nidrāpahṛta-cetasaḥ |**

**diteḥ praviṣṭa udaraṁ yogeśo yoga-māyayā ||**

**śrīdharaḥ : **nidrayāpahṛtaṁ ceto yasyāḥ ||61||

**krama-sandarbhaḥ : _na vyākhyātam._**

**viśvanāthaḥ : **yogasya para-kāya-praveśākhyasya siddhy-arthā yā māyā, tayā ||61||

—o)0(o—

**|| 6.18.62 ||**

**cakarta saptadhā garbhaṁ vajreṇa kanaka-prabham |**

**rudantaṁ saptadhaikaikaṁ mā rodīr iti tān punaḥ ||**

**śrīdharaḥ : **mā rodīr ity upalālayann iva tān punaḥ saptadhā cakarta ciccheda ||62||

**krama-sandarbhaḥ : _na vyākhyātam._**

**viśvanāthaḥ : **mā rodīr ity upalālayann iva tān punaḥ saptadhā cakarta ciccheda | atrālpa-kāla eva bahu-puṇya-pāpa-bhojino jīvasya yogino vā kāya-vyūha ivaikakasyaiva jīvasyonapañcāśat kāya-vyāpakatvam iti kecit | bhāvi-dṛṣṭyā prathamam evaikasmin dehe praviṣṭānām ekonapañcāśaj jīvānām indra-kṛta-vibhāgenaikaika-deha-prāptir ity apare | indra-kṛta-khaṇḍeṣv anyeṣām apy aṣṭacatvāriṁśaj jīvānāṁ tat-kṣaṇa eva praveśo yathā latā-gulmānāṁ keṣāñcit khaṇḍa-khaṇḍīkṛtyaiva bhūmāv āropitānāṁ pṛthak pṛthak prarohodgamāt pṛthak pṛthag jīvasya praveśo’numīyate ity ane ca prāhuḥ ||62||

—o)0(o—

**|| 6.18.63 ||**

**tam ūcuḥ pāṭyamānās te sarve prāñjalayo nṛpa |**

**kiṁ na indra jighāṁsasi bhrātaro marutas tava ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **te tam ūcur iti | ata ekasyaiva jīvasya nānā-kāyādhyāsaḥ | yad vā, pūrvam ekasmin dehe bahūnāṁ jīvānām adhyavasthavatāṁ deha-vibhāga-prāpter iti jñeyam ||63||

—o)0(o—

**|| 6.18.64 ||**

**mā bhaiṣṭa bhrātaro mahyaṁ yūyam ity āha kauśikaḥ |**

**ananya-bhāvān pārṣadān ātmano marutāṁ gaṇān ||**

**śrīdharaḥ : **kauśika indraḥ | gaṇān sapta | sapta-gaṇā vai marutaḥiti śruteḥ ||64||

**krama-sandarbhaḥ : _na vyākhyātam._**

**viśvanāthaḥ : **mahyaṁ mama | kauśika indraḥ | gaṇān sapta | sapta-gaṇā vai marutaḥiti śruteḥ ||64||

—o)0(o—

**|| 6.18.65 ||**

**na mamāra diter garbhaḥ śrīnivāsānukampayā |**

**bahudhā kuliśa-kṣuṇṇo drauṇy-astreṇa yathā bhavān ||**

_na katamenāpi vyākhyātam._

—o)0(o—

**|| 6.18.66-67 ||**

**sakṛd iṣṭvādi-puruṣaṁ puruṣo yāti sāmyatām |**

**saṁvatsaraṁ kiñcid ūnaṁ dityā yad dharir arcitaḥ ||**

**sajūr indreṇa pañcāśad devās te maruto’bhavan |**

**vyapohya mātṛ-doṣaṁ te hariṇā soma-pāḥ kṛtāḥ ||**

**śrīdharaḥ : _na vyākhyātam._**

**krama-sandarbhaḥ : **hariṇā indreṇa śrī-viṣṇuneti vā ||67||

**viśvanāthaḥ : **sātmatāṁ puruṣa-samānākāratvaṁ, sajūḥ sahaḥ ||67||

—o)0(o—

**|| 6.18.68-70 ||**

**ditir utthāya dadṛśe kumārān anala-prabhān |**

**indreṇa sahitān devī paryatuṣyad aninditā ||**

**athendram āha tātāham ādityānāṁ bhayāvaham |**

**apatyam icchanty acaraṁ vratam etat suduṣkaram ||**

**ekaḥ saṅkalpitaḥ putraḥ sapta saptābhavan katham |**

**yadi te viditaṁ putra satyaṁ kathaya mā mṛṣā ||**

_na katamenāpi vyākhyātam._

—o)0(o—

**|| 6.18.71 ||**

**indra uvāca—**

**amba te’haṁ vyavasitam upadhāryāgato’ntikam |**

**labdhāntaro'cchidaṁ garbham artha-buddhir na dharma-dṛk ||**

**śrīdharaḥ : **dityā niṣkapaṭam ukte satīndro’pi niṣkapaṭam evāha—ambeti | labdham antaraṁ yena | arthe eva buddhir yasya ||71||

**krama-sandarbhaḥ : _na vyākhyātam._**

**viśvanāthaḥ : **dityā niṣkapaṭam ukte satīndro’pi niṣkapaṭam evāha—ambeti | labdhāntaraḥ prāpta-cchidraḥ ||71||

—o)0(o—

**|| 6.18.72 ||**

**kṛtto me saptadhā garbha āsan sapta kumārakāḥ |**

**te’pi caikaikaśo vṛkṇāḥ saptadhā nāpi mamrire ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **me mayā ||72||

—o)0(o—

**|| 6.18.73 ||**

**tatas tat paramāścaryaṁ vīkṣya vyavasitaṁ mayā |**

**mahāpuruṣa-pūjāyāḥ siddhiḥ kāpy ānuṣaṅgiṇī ||**

**śrīdharaḥ : **

**krama-sandarbhaḥ : **tatastaditi | vyavasitaṁ vicāritam | tad evāha—maheti ||73||

**viśvanāthaḥ : **vyavasitaṁ niścitaṁ tad evāha maheti sārdha-dvayam | kāpi siddhir muktir api ānuṣaṅgikī ||73||

—o)0(o—

**|| 6.18.74 ||**

**ārādhanaṁ bhagavata īhamānā nirāśiṣaḥ |**

**ye tu necchanty api paraṁ te svārtha-kuśalāḥ smṛtāḥ ||**

**śrīdharaḥ : api paraṁ **mokṣam api ||74||

**krama-sandarbhaḥ : _na vyākhyātam._**

**viśvanāthaḥ : paraṁ **mokṣam api | **svārtha-kuśalā** iti tena ye tv ārādhanena mokṣam icchanti, te vartamāna-mahā-nidher vinimayena tṛṇārthinaḥ svārthānabhijñāḥ, kintu viṣaya-sādguṇyāt te’pi kṛtārthā evety arthaḥ | yad uktaṁ—satyaṁ diśaty arthitam arthito nṝṇām[^27] [bhā.pu. 5.19.27] iti ||74||

—o)0(o—

**|| 6.18.75 ||**

**ārādhyātma-pradaṁ devaṁ svātmānaṁ jagad-īśvaram |**

**ko vṛṇīta guṇa-sparśaṁ budhaḥ syān narake’pi yat ||**

**śrīdharaḥ : **guṇa-sparśaṁ viṣaya-bhogaṁ budhaḥ ko vṛṇīte ? yad yasmān narake’pi viṣaya-bhogaḥ syāt ||75||

**krama-sandarbhaḥ : _na vyākhyātam._**

**viśvanāthaḥ : **devaṁ krīḍā-param | svātmānaṁ sundara-vigraham ||75||

—o)0(o—

**|| 6.18.76 ||**

**tad idaṁ mama daurjanyaṁ bāliśasya mahīyasi |**

**kṣantum arhasi mātas tvaṁ diṣṭyā garbho mṛtotthitaḥ ||**

**śrīdharaḥ : **mahīyasi mahattame | mṛtaḥ sann utthitaḥ ||76||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.18.77-78 ||**

**śrī-śuka uvāca—**

**indras tayābhyanujñātaḥ śuddha-bhāvena tuṣṭayā |**

**marudbhiḥ saha tāṁ natvā jagāma tri-divaṁ prabhuḥ ||**

**evaṁ te sarvam ākhyātaṁ yan māṁ tvaṁ paripṛcchasi |**

**maṅgalaṁ marutāṁ janma kiṁ bhūyaḥ kathayāmi te ||**

_na katamenāpi vyākhyātam._

—o)0(o—

iti sārārtha-darśinyāṁ harṣiṇyāṁ bhakta-cetasām |

ṣaṣṭhasyāṣṭādaśo’dhyāyaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 


    marud-utpattir nāma 


    aṣṭādaśo’dhyāyaḥ |

|| 6.18 ||

(6.19)


### atha ekonaviṁśo’dhyāyaḥ


## puṁsavana-vrata-kathanaṁ

**|| 6.19.1 ||**

**śrī-rājovāca—**

**vrataṁ puṁsavanaṁ brahman bhavatā yad udīritam |**

**tasya veditum icchāmi yena viṣṇuḥ prasīdati ||**

**śrīdharaḥ : **

ūnaviṁśe tu yat proktaṁ kaśyapena diter vratam |

tad eva vivṛtaṁ loka-hitāya hari-toṣaṇam ||

tasya prakāram iti śeṣaḥ ||1||

**krama-sandarbhaḥ : **te tubhyamalaṁ tvad-arthaṁ nānyena prayojanamastītyarthaḥ ||1||

**viśvanāthaḥ : **

viṣṇu-prasādanaṁ cetaḥ kraurya-vidhvaṁsanaṁ vratam | \
nṛpeṇa pṛṣṭo vyavṛṇod ūnaviṁśe muniḥ punaḥ ||

tasya prakāram iti śeṣaḥ ||1||

 —o)0(o—

**|| 6.19.2-3 ||**

**śrī-śuka uvāca—**

**śukle mārgaśire pakṣe yoṣid bhartur anujñayā |**

**ārabheta vratam idaṁ sārva-kāmikam āditaḥ ||**

**niśamya marutāṁ janma brāhmaṇān anumantrya ca |**

**snātvā śukla-datī śukle vasītālaṅkṛtāmbare |**

**pūjayet prātar-āśāt prāg bhagavantaṁ śriyā saha ||**

**śrīdharaḥ : **mārgaśire māsi śukla-pakṣe | āditaḥ pratipadi ||2|| anumantrya pṛṣṭvā | śuklā dantā yasyāḥ sā śukla-dantī dhauta-dantā | alaṁkṛtā satī pūjayet ||3||

**krama-sandarbhaḥ : _na vyākhyātam._**

**viśvanāthaḥ : **mārgaśire mārgaśīrṣe māsi | āditaḥ pratipadi ||2-3||

 —o)0(o—

**|| 6.19.4 ||**

**alaṁ te nirapekṣāya pūrṇa-kāma namo’stu te |**

**mahā-vibhūti-pataye namaḥ sakala-siddhaye ||**

**śrīdharaḥ : **ādau tāvan namaskāra-mantrān āha tribhiḥ | tubhyam alaṁ paryāptam eva sarvaṁ na kiñcid anyaiḥ kṛtyam asti | ataḥ kevalaṁ te tubhyaṁ namo’stu | paryāptau hetavaḥ—nirapekṣāya, he pūrṇa-kāma mahā-vibhūti-pataye lakṣmī-pataye | sakalāḥ siddhayo’ṇimādyā yasmiṁs tasmai ||4||

**krama-sandarbhaḥ : te tubhyam alaṁ t**ā**vad-arthaṁ nānyena prayojanam astīty arthaḥ ||4||**

**viśvanāthaḥ : **alam atiśayena tubhyaṁ nama evāstu | devāntaraṁ yathā nijaiśvarya-siddhy-arthaṁ sevakān apekṣate tathā na tvam ity āha—**nirapekṣāya** svābhāvika-mahaiśvaryavattvād ity arthaḥ | evaṁ **pūrṇa-kāmāyate** kena naivedyādinā prīṇayāmi ? **mahā-vibhūti-pataye** tubhyaṁ | kaiḥ ? gṛhodyāna-gaja-dāsī-nṛtya-gīta-dundubhi-ghoṣa-vādyaiḥ | evaṁ **sakala-siddhaye** svargāpavarga-premādi-siddhi-dātre tubhyaṁ karma-jñāna-yoga-bhakty-ādi-sādhana-gaṇaiḥ kathaṁ prīṇayāmi ? iti bhāvaḥ ||4||

 —o)0(o—

**|| 6.19.5 ||**

**yathā tvaṁ kṛpayā bhūtyā tejasā mahimaujasā |**

**juṣṭa īśa guṇaiḥ sarvais tato’si bhagavān prabhuḥ ||**

**śrīdharaḥ : **bho īśa ! yathā yathāvat | tvaṁ kṛpādibhir juṣṭaḥ | anyaiś ca satya-saṅkalpatvādibhiḥ sarvair guṇaiḥ | tatas tasmāt ||5||

**krama-sandarbhaḥ : _na vyākhyātam._**

**viśvanāthaḥ : **tad api tvat-kṛpayā sarvaṁ ghaṭata ity āha—**yathā tvaṁ kṛpayā juṣṭaḥ,** tathaiva **bhūty**-ādibhiś ca | **tato** hetos tvam eva **bhagavān asi **ity anvayaḥ | ayam arthaḥ—**kṛpayā** śaktyā **juṣṭaḥ** sevitaḥ san bhakta-datta-tulasī-patra-mātram apy apekṣyamāṇaḥ | "aham adya kṣudhārto'smi kiñcid dehi" iti bhaktāya yācamāno’pūrṇa-kāmo’pi bhavasi, "mama gṛhodyānādikaṁ samprati jīrṇaṁ, kva vilasāmi ?" ity-ādi svapnāntare kurvan vibhūti-śūnyo’pi bhavasi, aṇimādi-siddhi-yukto’pi bhakta-prema-rasanayā baddhaḥ kvāpi gantum api na śaknoṣi | tathaiva bhūtyā mahā-lakṣmyā śaktyā, tejasā sarvānadhīnatayā śaktyā, mahimnā vibhūtyā ca, ojasā balena, sarvair anyaiś ca satya-saṅkalpatvādibhiś ca sarvatra jagati nirapekṣatva-pūrṇa-kāmatvādimāṁś ca bhavasīti, tvam eva bhagavān tvam eva prabhur bhajanīya iti bhāvaḥ ||5||

 —o)0(o—

**|| 6.19.6 ||**

**viṣṇu-patni mahā-māye mahā-puruṣa-lakṣaṇe |**

**prīyethā me mahā-bhāge loka-mātar namo’stu te ||**

**śrīdharaḥ : **mahā-puruṣasya parameśvarasya lakṣaṇāni nirapekṣatvādīni yasyās tasyāḥ sambodhanam ||6||

krama-sandarbhaḥ : viṣṇu-patnīti | mahā-māye parākhya-śakti-rūpe | ata eva mahā-puruṣa-lakṣaṇe tad-eka-svarūpe ||6||

**viśvanāthaḥ : **itthaṁ bhagavantaṁ praṇamya lakṣmīṁ praṇamed ity āha—viṣṇu-patnīti | mahā-māye māyā-śabdasya śakti-vācitvāt parākhya-śakti-rūpe | ata eva mahā-puruṣasya viṣṇor iva lakṣaṇāni nirapekṣatvādīni yasyāḥ ||6||

 —o)0(o—

**|| 6.19.7 ||**

**“oṁ namo bhagavate mahā-puruṣāya **

**mahānubhāvāya mahā-vibhūti-pataye **

**saha mahā-vibhūtibhir balim upaharāmi” iti,**

**anenāhar-ahar mantreṇa viṣṇor āvāhanārghya-pādyopasparśana-**

**snāna-vāsa-upavīta-vibhūṣaṇa-gandha-puṣpa-dhūpa-**

**dīpopahārādy-upacārān susamāhitopāharet.**

**śrīdharaḥ : **pūjā-mantram āha—oṁ nama iti ||7||

**krama-sandarbhaḥ : _na vyākhyātam._**

**viśvanāthaḥ : **pūjā-mantram āha—oṁ nama iti ||7||

 —o)0(o—

**|| 6.19.8 ||**

**haviḥ-śeṣaṁ ca juhuyād anale dvādaśāhutīḥ |**

**oṁ namo bhagavate mahā-puruṣāya mahā-vibhūti-pataye svāheti ||**

**śrīdharaḥ : **haviḥ-śeṣam upahārāvaśiṣṭam | homa-mantraṁ darśayati—om iti ||8||

**krama-sandarbhaḥ : _na vyākhyātam._**

**	**

**viśvanāthaḥ : **haviḥ-śeṣam upahārāvaśiṣṭam ||8||

 —o)0(o—

**|| 6.19.9-11 ||**

**śriyaṁ viṣṇuṁ ca varadāv āśiṣāṁ prabhavāv ubhau |**

**bhaktyā sampūjayen nityaṁ yadīcchet sarva-sampadaḥ ||**

**praṇamed daṇḍavad bhūmau bhakti-prahveṇa cetasā |**

**daśa-vāraṁ japen mantraṁ tataḥ stotram udīrayet ||**

**śrīdharaḥ : **prakarṣeṇa bhavantyābhyām iti prabhavau ||9-11||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 6.19.11-13 ||**

**yuvāṁ tu viśvasya vibhū jagataḥ kāraṇaṁ param |**

**iyaṁ hi prakṛtiḥ sūkṣmā māyā-śaktir duratyayā ||**

**tasyā adhīśvaraḥ sākṣāt tvam eva puruṣaḥ paraḥ |**

**tvaṁ sarva-yajña ijyeyaṁ kriyeyaṁ phala-bhug bhavān ||**

**guṇa-vyaktir iyaṁ devī vyañjako guṇa-bhug bhavān |**

**tvaṁ hi sarva-śarīry ātmā śrīḥ śarīrendriyāśayāḥ |**

**nāma-rūpe bhagavatī pratyayas tvam apāśrayaḥ ||**

**madhvaḥ : **antaryāmī tu yajñāder viṣṇur ijyādinā ramā |


    tat-tac-chabdais tato vācyair na tu sarva-svarūpataḥ ||


    antaryāmī śriyaś cāpi viṣṇur eva na saṁśayaḥ |


    nāntaryāmī kaścid asti viṣṇoḥ kvāpi kutaścana || iti brahma-tarke ||12-13||

**śrīdharaḥ, viśvanāthaḥ : **ijyā yajñābhinivartakaḥ puruṣa-vyāpāro bhāvanākhyaḥ | kriyā laukikī ||12|| pratyayo nāma-rūpayoḥ prakāśakaḥ | apāśrayas tayor ādhāraḥ ||13||

**krama-sandarbhaḥ : **yuvām iti sārdhakam | parātparayor api tayor jagat-kāraṇatve hetum āha—iyaṁ hīti | prakṛtir nijāṁśābhāseneti bhāvaḥ ||11||**_tasyā iti | sātvata-tantre—viṣṇos tu trīṇi rūpāṇi ity ādeḥ | tathaivāha—tvam ity-ādi ||12-13||_**

 —o)0(o—

**|| 6.19.14 ||**

**yathā yuvāṁ tri-lokasya varadau parameṣṭhinau |**

**tathā ma uttamaśloka santu satyā mahāśiṣaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **parameṣṭhinau parameśvarau ||14||

 —o)0(o—

**|| 6.19.15 ||**

**ity abhiṣṭūya varadaṁ śrīnivāsaṁ śriyā saha |**

**tan niḥsāryopaharaṇaṁ dattvācamanam arcayet ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **tan niḥsārya mirmālyāpasāraṇaṁ kṛtvā ||15||

 —o)0(o—

**|| 6.19.16 ||**

**tataḥ stuvīta stotreṇa bhakti-prahveṇa cetasā |**

**yajñocchiṣṭam avaghrāya punar abhyarcayed dharim ||**

_na katamenāpi vyākhyātam._

 —o)0(o—

**|| 6.19.17 ||**

**patiṁ ca parayā bhaktyā mahāpuruṣa-cetasā |**

**priyais tais tair upanamet prema-śīlaḥ svayaṁ patiḥ |**

**bibhṛyāt sarva-karmāṇi patnyā uccāvacāni ca ||**

**śrīdharaḥ : **mahā-puruṣa-cetasā īśvara-buddhyopanamed bhajet | patiś ca svayaṁ prema-śīlaḥ san patnyāḥ karmāṇi bibhṛyāt, tad-anukūlo bhaved ity arthaḥ ||17||

**krama-sandarbhaḥ, viśvanāthaḥ : _na vyākhyātam._**

 —o)0(o—

**|| 6.19.18 ||**

**kṛtam ekatareṇāpi dam-patyor ubhayor api |**

**patnyāṁ kuryād anarhāyāṁ patir etat samāhitaḥ ||**

**śrīdharaḥ, viśvanāthaḥ : **yato dam-patyor madhye ekatareṇa kṛtam ubhayor api bhavati ||18||

**krama-sandarbhaḥ : _na vyākhyātam._**

 —o)0(o—

**|| 6.19.19 ||**

**viṣṇor vratam idaṁ bibhran na vihanyāt kathañcana |**

**viprān striyo vīravatīḥ srag-gandha-bali-maṇḍanaiḥ |**

**arced ahar-ahar bhaktyā devaṁ niyamam āsthitā ||**

**śrīdharaḥ : **na vihanyān na vicchindyāt ||19||

**krama-sandarbhaḥ : _na vyākhyātam._**

**viśvanāthaḥ : **na vihanyān na vicchindyāt | agrata iti lyab-lope pañcamī agra-bhāgaṁ yathocitaṁ vibhajyety arthaḥ ||19||

 —o)0(o—

**|| 6.19.20 ||**

**udvāsya devaṁ sve dhāmni tan-niveditam agrataḥ |**

**adyād ātma-viśuddhy-arthaṁ sarva-kāma-samṛddhaye**[^28]** ||**

_na katamenāpi vyākhyātam._

—o)0(o—

**|| 6.19.21 ||**

**etena pūjā-vidhinā māsān dvādaśa hāyanam |**

**nītvāthoparamet sādhvī kārttike carame’hani ||**

**śrīdharaḥ : **dvādaśa-māsān ity ukte kadācit tan-madhye mala-māse sati, tena saha dvādaśa saṅkhyāyāṁ satyāṁ śuddhasyaikasya tyāgaḥ syāt | hāyanam ity ukte tan madhya-patitasya tasyāpi prasaṅgaḥ syāt | tad ubhayaṁ vārayitum ubhayam uktam | upacared upavaset ||21||

**krama-sandarbhaḥ : _na vyākhyātam._**

**viśvanāthaḥ : **carame’hani paurṇamāsyām ||21||

 —o)0(o—

**|| 6.19.22 ||**

**śvo-bhūte’pa upaspṛśya kṛṣṇam abhyarcya pūrvavat |**

**payaḥ-śṛtena juhuyāc caruṇā saha sarpiṣā ||**

**pāka-yajña-vidhānena dvādaśaivāhutīḥ patiḥ ||**

**śrīdharaḥ, viśvanāthaḥ : **śvo-bhūte prabhāte sati | payasi śṛtena pakvena | pāka-yajña-vidhānena pārvaṇa-sthālī-pāka-vidhānena ||22||

**krama-sandarbhaḥ : _na vyākhyātam._**

—o)0(o—

**|| 6.19.23 ||**

**āśiṣaḥ śirasādāya dvijaiḥ prītaiḥ samīritāḥ |**

**praṇamya śirasā bhaktyā bhuñjīta tad-anujñayā ||**

_na katamenāpi vyākhyātam._

 —o)0(o—

**|| 6.19.24 ||**

**ācāryam agrataḥ kṛtvā vāg-yataḥ saha bandhubhiḥ |**

**dadyāt patnyai caroḥ śeṣaṁ suprajāstvaṁ susaubhagam ||**

**śrīdharaḥ : **suprajāstvaṁ sat-putratvam ity arthaḥ | tad yatas taṁ śeṣam ||24||

**krama-sandarbhaḥ : **agrata iti tad-agrima-deśaṁ tyaktvā tad-agre bhojana-niṣedhāt ||24||

**viśvanāthaḥ : **śeṣaṁ suprajāstvaṁ suprajastva-karaṁ susaubhaga-karaṁ ca | yad vā, tatas tasya suprajāsvtaṁ syād iti vākyāntaram ||24||

 —o)0(o—

**|| 6.19.25 ||**

**etac caritvā vidhivad vrataṁ vibhor**

**abhīpsitārthaṁ labhate pumān iha |**

**strī caitad āsthāya labheta saubhagaṁ**

**śriyaṁ prajāṁ jīva-patiṁ yaśo gṛham ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **jīvatīti jīvaḥ | sa cāsau patiś ceti tam ||25||

 —o)0(o—

**|| 6.19.26 ||**

**kanyā ca vindeta samagra-lakṣaṇaṁ**

**patiṁ tv avīrā hata-kilbiṣāṁ gatim |**

**mṛta-prajā jīva-sutā dhaneśvarī**

**sudurbhagā subhagā rūpam agryam ||**

**śrīdharaḥ : **avīrā vidhavā | dhaneśvarī saty api yā sudurbhagā sā subhagā bhavati ||26||

**krama-sandarbhaḥ : _na vyākhyātam._**

**viśvanāthaḥ : **avīrā pati-putra-śūnyā | yā mṛta-prajā sā jīva-sutā dhaneśvarī na bhavati ||26||

 —o)0(o—

**|| 6.19.27 ||**

**vinded virūpā virujā vimucyate**

**ya āmayāvīndriya-kalya-deham |**

**etat paṭhann abhyudaye ca karmaṇy**

**ananta-tṛptiḥ pitṛ-devatānām ||**

**śrīdharaḥ : **ya āmayāvī rogī sa virujā viśiṣṭayā rujā vimucyate | indriyaiḥ sahitaṁ kalyaṁ dehaṁ ca vindediti śeṣaḥ | paṭhanyo varteta tasya pitṝṇāṁ devatānāṁ cānantā tṛptir bhavatīty arthaḥ ||27||

**krama-sandarbhaḥ : _na vyākhyātam._**

**viśvanāthaḥ : **ya āmayāvī, sa viśiṣṭayā rujā vimucyate | indriyaiḥ sahitaṁ kalyaṁ samarthaṁ dehaṁ ca vindet | abhyudaye ābhyudayika-śrāddhādau ||27||

 —o)0(o—

**|| 6.19.28 ||**

**tuṣṭāḥ prayacchanti samasta-kāmān**

**homāvasāne huta-bhuk śrī-hariś ca |**

**rājan mahan marutāṁ janma puṇyaṁ**

**diter vrataṁ cābhihitaṁ mahat te ||**

**śrīdharaḥ : **upasaṁharati—rājann iti | mahatpuṇyaṁ janma mahadvrataṁ ca ||28||

**krama-sandarbhaḥ : _na vyākhyātam._**

**viśvanāthaḥ : **tuṣṭā huta-bhuk śrī-hariś ca ||28||

 —o)0(o—

iti sārārtha-darśinyāṁ harṣiṇyāṁ bhakta-cetasām |

ṣaṣṭha ekonaviṁśo’yaṁ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ ṣaṣṭha-skandhe 

puṁsavana-vrata-kathanaṁ nāma

ekonaviṁśo’dhyāyaḥ |

|| 6.19 ||


<!-- Footnotes themselves at the bottom. -->
## Notes

[^1]:
    bhā-sthānīyayā

[^2]:
    tad evaṁ (ya)

[^3]:
    yat 1.2.21-ślokasya sārārtha-darśinyāṁ cakravarti-pādena viśleṣitam, yathā—
    
    satāṁ kṛpā mahat-sevā śraddhā guru-padāśrayaḥ | 
    
    bhajaneṣu spṛhā bhaktir anarthāpagamas tataḥ ||
    
    niṣṭhā rucir athāsaktī ratiḥ premātha darśanam | 
    
    harer mādhuryānubhava ity arthāḥ syuś caturdaśe ||
    tatra prakaraṇe draṣṭavyam |

[^4]:
    _smṛty-ādiṣu_ (BhaktiS MSS : kha,ga,ca)

[^5]:
    The portion between square brackets is not found in all MSS of _Bhakti-sandarbha_ (kha,ga,ca).

[^6]:
    iti saṁstuvatas tasya

[^7]:
    bālakāḥ iti pāṭhāntaraṁ viśvanātha-gṛhītaṁ.

[^8]:
    ity uttareṇānvayaḥ iti paramātma-sandarbha-pāṭhaḥ.

[^9]:
    tat-saṅga-bhraṁśitaiśvaryam iti | jīvasya sva-jñānādi-rūpaṁ darśitam ||15|| iti pāṭhāntaram.

[^10]:
    veginīm iti pāṭhāntaraṁ viśvanāthābhimataṁ.

[^11]:
    _māṁ keśava iti sārdhakam_ | This entire portion is in P only and not in some other editions. 

[^12]:
    kṛt-pratyayāt (ga)

[^13]:
    prābalyaṁ (ṅa), krama-sandarbhe cāyaṁ pāṭhaḥ.

[^14]:
    bhagavat-sandarbha §85.

[^15]:
    bhagavat-sandarbha §19.

[^16]:
    bhagavat-sandarbha §5.

[^17]:
    sakthibhir iti svāmi-pāṭhaḥ.

[^18]:
    nimna-likhitaṁ śloka-catuṣṭayaṁ madhva-sampradāye svīkṛtam—
    
    nānātvaṁ janma-nāśaś ca kṣayo vṛddhiḥ kriyā-phalam |
    
    draṣṭuś ca bhānty atad-dharmā yathāgnerdāhya-vikriyāḥ ||1||
    
    ta ime deha-saṁyogād ātmany ābhānty asad-grahāt |
    
    svapne yathā tathā nānyad dhyāyet sarvaṁ bhayaṁ ca yat ||2||
    
    prasuptasyānahaṁ-mānān na ghorā bhāti saṁsṛtiḥ |
    
    jīvato’pi yathā tadvad vimuktasyānahaṁ-mateḥ ||3||
    
    tasmād anyan mano-mātraṁ jahy ahaṁ-mamatā-tamaḥ |
    
    vāsudeve bhagavati mano dhehy ātmanīśvare ||4||

[^19]:
     deho’savo’kṣā manavo bhūta-mātrā
    nātmānam anyaṁ ca viduḥ paraṁ yat |
    sarvaṁ pumān veda guṇāṁś ca taj-jño
    na veda sarva-jñam anantam īḍe ||

[^20]:
    nānyo’to’sti draṣṭā [bṛ.ā.u. 3.7.23]

[^21]:
    sākṣāt iti hari-bhakti-vilāsa-gītapressayoḥ pāṭhaḥ |

[^22]:
    hari-bhakti-vilāsa-sthita-pāṭhānusāreṇa |

[^23]:
    vidagdhayā

[^24]:
    indra-hādeva-bāndhavaḥ

[^25]:
    _yasya smṛtyā ca nāmoktyā tapo-yajña-kriyādiṣu |_
    nyūnaṁ sampūrṇatāṁ yāti sadyo vande tam acyutam ||

[^26]:
    mantratas tantrataś chidraṁ deśa-kālārha-vastutaḥ |
    sarvaṁ karoti niśchidram anusaṅkīrtanaṁ tava || 
    hari-bhakti-vilāsa 11.376-377 draṣṭavyaḥ.

[^27]:
    satyaṁ diśaty arthitam arthito nṝṇāṁ
    naivārthado yat punar arthitā yataḥ |
    svayaṁ vidhatte bhajatām anicchatām
    icchāpidhānaṁ nija-pāda-pallavam ||

[^28]:
    sarva-kāma-rddhaye tathā.

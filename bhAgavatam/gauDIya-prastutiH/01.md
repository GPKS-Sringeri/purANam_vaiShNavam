+++
title = "01"

+++



ॐ श्री-श्री-राधा-कृष्णाभ्यां नमः

**श्रीमद्-भागवत-महा-पुराणम् ।**

(१)

**अथ भागवत-प्रथम-स्कन्ध-प्रारम्भः ॥**

ॐ नमो भगवते वासुदेवाय ।

(१.१)


## अथ प्रथमोऽध्यायः


### नैमिष-क्षेत्रे श्रीमद्-भागवत-विषये सूतं प्रति शौनकादि-मुनीनां प्रश्नः ।

॥ १.१.१ ॥

**जन्माद्य् अस्य यतोऽन्वयाद् इतरतश् चार्थेष्व् अभिज्ञः स्वराट्**

**तेने ब्रह्म हृदा य आदि-कवये मुह्यन्ति यत् सूरयः ।**

**तेजो-वारि-मृदां यथा विनिमयो यत्र त्रि-सर्गोऽमृषा**

**धाम्ना स्वेन सदा निरस्त-कुहकं सत्यं परं धीमहि ॥**

**श्रीधर-स्वामी (भावार्थ-दीपिका) :**

ॐ नमः परम-हंसास्वादित-चरण-कमल-चिन्-मकरन्दाय

भक्त-जन-मानस-निवासाय श्री-राम-चन्द्राय ॥

वाग्-ईशा यस्य वदने लक्ष्मीर् यस्य च वक्षसि ।

यस्यास्ते हृदये संवित् तं नृसिंहम् अहं भजे ॥१॥

विश्व-सर्ग-विसर्गादि-नव-लक्षण-लक्षितम् ।

श्री-कृष्णाख्यं परं धाम जगद्-धाम ननाम तत् ॥२॥

माधवोमा-धवाव् ईशौ सर्व-सिद्धि-विधायिनौ ।

वन्दे परस्परात्मानौ परस्पर-नुति-प्रियौ ॥३॥

संप्रदायानुरोधेन पौर्वापर्यानुसारतः ।

श्री-भागवत-भावार्थ-दीपिकेयं प्रतन्यते ॥४॥

क्वाहं मन्द-मतिः क्वेदं मन्थनं क्षीर-वारिधेः ।

किं तत्र परमाणुर् वै यत्र मज्जति मन्दरः ॥५॥

मूकं करोति वाचालं पङ्गुं लङ्घयते गिरिम् ।

यत्-कृपा तम् अहं वन्दे परमानन्द-माधवम् ॥६॥

श्री-भागवताभिधः सुर-तरुस् ताराङ्कुरः सज्जनिः

स्कन्धैर् द्वादशभिस् ततः प्रविलसद् भक्त्यालवालोदयः ।

द्वात्रिंशत् त्रि-शतं यस्य विलसच्-छाखाः सहस्रान्य्

अलं पर्णान्य् अष्ट-दशेष्टदोऽतिसुलभो वर्वर्ति सर्वोपरि ॥७॥

अथ नाना-पुराण-शास्त्र-प्रबन्धैश् चित्त-प्रसत्तिम् अलभमानस् तत्र तत्रापरितुष्यन् नारदोपदेशतः श्रीमद्-भगवद्-गुणानुवर्णन-प्रधानं भागवत-शास्त्रं प्रारिप्सुर् वेदव्यासस् तत्-प्रत्यूह-निवृत्त्य्-आदि-सिद्धये तत्-प्रतिपाद्य-पर-देवतानुस्मरण-लक्षणं मङ्गलम् आचरति—**जन्माद्य् अस्य** इति । **परं** परमेश्वरं **धीमहि** । ध्यायतेर् लिङि छान्दसम्, ध्यायेमेत्य् अर्थः । बहु-वचनं शिष्याभिप्रायम् । 

तम् एव स्वरूप-तटस्थ-लक्षणाभ्याम् उपलक्षयति । तत्र स्वरूप-लक्षणं—**सत्यम्** इति । सत्यत्वे हेतुः—**यत्र** यस्मिन् ब्रह्मणि **त्रयाणां** माया-गुणानां तमो-रजः-सत्त्वानां **सर्गो** भूतेन्द्रिय-देवता-रूपोऽ**मृषा** सत्यः । यत्-सत्यतया मिथ्या-सर्गोऽपि सत्यवत् प्रतीयते, तं **परं सत्यम्** इत्य् अर्थः । 

अत्र दृष्टान्तः—**तेजो-वारि-मृदां यथा विनिमय** इति । **विनिमयो** व्यत्ययोऽन्यस्मिन्न् अन्याव-भासः । स यथाऽधिष्ठान-सत्तया सद्वत् प्रतीयत इत्य् अर्थः । तत्र तेजसि वारि-बुद्धिर्[^१] मरीचि-तोये प्रसिद्धा । मृदि काचादौ वारि-बुद्धिर्, वारिणि च काचादि-बुद्धिर् इत्य्-आदि यथा-यथम् ऊह्यम् । यद् वा, तस्यैव परमार्थ-सत्यत्व-प्रतिपादनाय तद् इतरस्य मिथ्यात्वम् उक्तम् । यत्र मृषैवायं त्रि-सर्गो न वस्तुतः सन्न् इति । यत्रेत्य् अनेन प्रतीतम् उपाधि-संबन्धं वारयति । **स्वेनैव धाम्ना** महसा **निरस्तं कुहकं** कपटं माया-लक्षणं यस्मिंस् तम्। 

[^१]:
    वारि-बुद्धिर् मरु-मारीचिकायां प्रसिद्धेति प्राचीन-पुस्तक-पाठः ।


तटस्थ-लक्षणम् आह—जन्मादीति । अस्य विश्वस्य जन्म-स्थिति-भङ्गा[^२] यतो भवन्ति, तं धीमहीति । तत्र हेतुः—**अन्वयाद् इतरतश् चअर्थेष्व्** आकाशादि-कार्येषु परमेश्वरस्य सद्-रूपेणान्वयाद् अकार्येभ्यश् च ख-पुष्पादिभ्यस् तद्-व्यतिरेकात् । 

[^२]:
    केषुचित् पुस्तकेषु जन्म-स्थिति-भङ्गं यतो भवतीति पाठस् तत्र समाहार-द्वन्द्वो बोध्यः ।


यद् वा, अन्वय-शब्देनानुवृत्तिः । इतर-शब्देन व्यावृत्तिः । अनुवृत्तत्वात् सद्-रूपं ब्रह्म कारणं मृत्-सुवर्णादिवत् । व्यावृत्तत्वाद् विश्वं कार्यं घट-कुण्डलादिवद् इत्य् अर्थः । 

यद् वा, सावयवत्वाद् अन्वय-व्यतिरेकाभ्यां यद् अस्य जन्मादि, तद् यतो भवतीति संबन्धः । तथा च श्रुतिः—यतो वा इमानि भूतानि जायन्ते । येन जातानि जीवन्ति । यत् प्रयन्त्य् अभिसंविशन्ति [तै।उ। ३.१.१] इत्य् आद्या । स्मृतिश् च—


> यतः सर्वाणि भूतानि भवन्त्य् आदि-युगागमे ।  
> यस्मिंश् च प्रलयं यान्ति पुनर् एव युग-क्षये ॥ इत्य् आद्या ।

तर्हि किं प्रधानं जगत्-कारणत्वाद् ध्येयम् अभिप्रेतं ? नेत्य् आह—**अभिज्ञो** यस् तम् । स ईक्षत लोकान् नु सृजा [ऐ।उ। १.१.१] इति । स इमांल् लोकान् असृजत [ऐ।उ। १.१.२] इति श्रुतेः, ईक्षतेर् नाशब्दम् [वे।सू। १.१.५] इति न्यायाच् च । 

तर्हि किं जीवो ध्येयः स्यात् ? नेत्य् आह—**स्वराट्** स्वेनैव राजते यस् तम् । स्वतः-सिद्ध-ज्ञानम् इत्य् अर्थः । 

तर्हि किं ब्रह्मा ध्येयः, हिरण्यगर्भः समवर्तताग्रे भूतस्य जातः पतिर् एक आसीत् इति श्रुतेः ? नेत्य् आह—तेन इति । **आदि-कवये** ब्रह्मणेऽपि **ब्रह्म** चेदं यस् **तेने** प्रकाशितवान् । 


> यो ब्रह्माणं विदधाति पूर्वं   
> यो वै वेदांश् च प्रहिणोति तस्मै ।  
> तं ह देवम् आत्म-बुद्धि-प्रकाशं   
> मुमुक्षुर् वै शरणम् अहं प्रपद्ये ॥ [श्वे।उ। ६.१८]

इति श्रुतेः । ननु ब्रह्मणो अन्यतो वेदाध्ययनम् अप्रसिद्धम् । सत्यम्, तत् तु हृदा मनसैव तेने विस्तृतवान् । अनेन बुद्धि-वृत्ति-प्रवर्तकत्वेन गायात्र्य्-अर्थो दर्शितः । वक्ष्यति हि—


> प्रचोदिता येन पुरा सरस्वती   
> वितन्वताऽजस्य सतीं स्मृतिं हृदि ।  
> स्व-लक्षणा प्रादुर् आभूत् किलास्यतः   
> स मे ऋषीणाम् ऋषभः प्रसीदताम् ॥ इति ।

ननु ब्रह्मा स्वयम् एव सुप्त-प्रतिबुद्ध-न्यायेन उपलभतां नेत्य् आह । यस्मिन् ब्रह्मणि सूरयो मुह्यन्तीति । तस्माद् ब्रह्मणोऽपि पराधीन-ज्ञानत्वात् स्वतः-सिद्ध-ज्ञानः परमेश्वर एव जगत्-कारणम् । अत एव सत्योऽसतः सत्ता-प्रदत्वाच् च परमार्थ-सत्यः सर्व-ज्ञात्वेन च निरस्त-कुहकस् तम् । धीमहीति गायत्र्या प्रारम्भेण च गायत्र्य्-आख्य-ब्रह्म-विद्या-रूपम् एतत् पुराणम् इति दर्शितम् । यथोक्तं मत्स्य-पुराणे—


> यत्राधिकृत्य गायत्रीं वर्ण्यते धर्म-विस्तरः ।  
> वृत्रासुर-वधोपेतं तद् भागवत्म् इष्यते ॥   
> लिखित्वा तच् च यो दद्याद् धेम-सिंह-समन्वितम् ।  
> प्रौष्ठ-पद्यां पौर्णमास्यां स याति परमं पदम् ॥  
> अष्टादश-सहस्राणि[^३] पुराणं प्रकीर्तितम् ॥ [५३.२०-२२] \

[^३]:
    अत्र पाठान्तरं—अष्टादश-सहस्रं तत् पुराणं परिकीर्तितम् इति क्वचित् ।



पुराणान्तरे च—


> ग्रन्थोऽष्टादश-साहस्रो द्वादश-स्कन्ध-संमितः ।  
> हयग्रीव-ब्रह्म-विद्या यत्र वृत्र-वधस् तथा ।  
> गायत्र्या च समारम्भस् तद् वै भागवतं विदुः ॥ 

पद्म-पुराणेऽम्बरीषं प्रति गौतमोक्तिः—


> अम्बरीष शुक-प्रोक्तं नित्यं भागवतं शृणु ।  
> पठस्व स्व-मुखेनापि यदीच्छसि भव-क्षयम् ॥ इति । 

अत एव भागवतं नामान्यद् इत्य् अपि न शङ्कनीयम् ॥१॥

———————————————————————————————————————

**जीव-गोस्वामी (परमात्म-सन्दर्भः, १०५): **ईश्वरस् तु पर्जन्यवद् द्रष्टव्य इत्य् अस्य ब्रह्म-सूत्र-निर्गतार्थ-न्यायस्याप्य् अत्रैवान्तर्भाव-सिद्धेः । इति ब्रह्म-भगवत्-परमात्मानो विवृताः । तद् एवं त्रिव्यूहत्वम् एव व्याख्यातम् । क्वचिद् वासुदेवादि-चतुर्व्यूहादित्वं च दृश्यते । स च भेदः कस्यचित् केनचिद् अभेद-विवक्षया भेद-विवक्षया च नायुक्तः । तद् उक्तं मोक्ष-धर्मे नारायणीये—


> एक-व्यूह-विभागो वा क्वचिद् द्वि-व्यूह-सञ्ज्ञितः ।   
> त्रि-व्यूहश् चापि सङ्ख्यातश् चतुर् व्यूहश् च दृश्यते ॥ [म।भा। १२.३३६.५३] इति ।

श्रुतिश् च—स एकधा भवति द्विधा भवति [छा।उ। ७.२६.२] इत्य्-आद्या । 

अथ पूर्व-रीत्या चतुर् व्यूहत्वाद्य्-अविसंवादितया यद् अत्र त्रि-व्यूहत्वं, तत्र प्रथम-व्यूहस्य श्री-भगवत एव मुख्यत्वं यत् प्रतिपादकत्वेनैवास्य श्री-भागवतम् इत्य् आख्या । यथोक्तम्—इदं भागवतं नाम पुराणं ब्रह्म-सम्मितम् [भा।पु। १.३.४०] इति । तस्य हि प्राधान्ये षड्-विधेन लिङ्गेन तात्पर्यम् अपि पर्यालोच्यते । 


> उपक्रमोपसंहाराव् अभ्यासोऽपूर्वता फलम् ।   
> अर्थवादोपपत्ती च लिङ्गं तात्पर्य-निर्णये ॥ इत्य् उक्त-प्रकारेण । 

तथा हि तावद् उपक्रमोपसंहारयोर् ऐक्येन—


> जन्माद्य् अस्य यतोऽन्वयाद् इतरतश् चार्थेष्व् अभिज्ञः स्वराट्  
> तेने ब्रह्म हृदा य आदि-कवये मुह्यन्ति यत् सूरयः ।  
> तेजो-वारि-मृदां यथा विनिमयो यत्र त्रि-सर्गोऽमृषा  
> धाम्ना स्वेन सदा निरस्त-कुहकं सत्यं परं धीमहि ॥ [भा।पु। १.१.१]  
> कस्मै येन विभासितोऽयम् अतुलो ज्ञान-प्रदीपः पुरा  
> तद्-रूपेण च नारदाय मुनये कृष्णाय तद्-रूपिणा ।  
> योगीन्द्राय तद्-आत्मनाथ भगवद्-राताय कारुण्यतस्  
> तच् छुद्धं विमलं विशोकम् अमृतं सत्यं परं धीमहि ॥ [भा।पु। १२.१३.१९]

तत्र पुर्वस्यार्थः । अर्थोऽयं ब्रह्म-सूत्राणाम् इति गारुडोक्तेर् अस्य महा-पुराणस्य ब्रह्म-सूत्राकृत्रिम-भाष्यात्मकत्वात् प्रथमं तद् उपादायैवावतारः । तत्र पूर्वम्, अथातो ब्रह्म जिज्ञासा [वे।सू। १.१.१] इति व्याचष्टे—**तेजो-वारि-मृदाम्** इत्य्-आद्य्-अर्धेन । योजनायां प्राथमिकत्वाद् अस्य पूर्वत्वम् ।

तत्र ब्रह्म-जिज्ञासा इति व्याचष्टे—**परं धीमहि** इति । **परं** श्री-भगवन्तं **धीमहि** ध्यायेम । तद् एवं मुक्त-प्रग्रहया योग-वृत्त्या बृहत्त्वाद् ब्रह्म यत् सर्वात्मकं, तद् बहिश् च भवति । तत् तु निज-रश्म्य्-आदिभ्यः सूर्य इव सर्वेभ्यः परम् एव स्वतो भवतीति मूल-रूपत्व-प्रदर्शनाय[^४] पर-पदेन ब्रह्म-पदं व्याख्यायते । तच् चात्र भगवान् एवेत्य् अभिमतं, पुरुषस्य तद्-अंशत्वात्, निर्विशेष-ब्रह्मणो[^५] गुणादि-हीनत्वात् ।

[^४]:
    मूल-रूप-भगवत्-प्रदर्शनाय (ङ, छ, ज)


[^५]:
    निर्गुणस्य ब्रह्मणो (ज, यादवपूर)


उक्तं च श्री-रामानुज-चरणैः—सर्वत्र बृहत्त्व-गुण-योगेन हि ब्रह्म-शब्दः । बृहत्त्वं च स्वरूपेण गुणैश् च यत्रानवधिकातिशयः सोऽस्य मुखोऽर्थः । स च सर्वेश्वर एव [श्री-भाष्य १.१.१] इति । 

उक्तं प्रचेतोभिः, न ह्य् अन्तस् त्वद्-विभूतीनां सोऽनन्त इति गीयसे [भा।पु। ४.३०.३१] । अत एव विविध-मनोहरानन्ताकारत्वेऽपि तत्-तद्-आकाराश्रय-परमाद्भुत-मुख्याकारत्वम् अपि तस्य व्यञ्जितम् । तद् एवं मूर्तत्वे सिद्धे तेनैव परत्वेन न तस्य विष्ण्व्-आदि-रूपक-भगवत्त्वम् एव सिद्धम्, तस्यैव ब्रह्म-शिवादि-परत्वेन दर्शितत्वात् । 

अत्र _जिज्ञासा_ इत्य् अस्य व्याख्या—धीमहीति । यतस् तज्-जिज्ञासायास् तात्पर्यं तद्-ध्यान एव । तद् उक्तम् एकादशे स्वयं भगवता—


> शब्द-ब्रह्मणि निष्णातो न निष्णायात् परे यदि ।  
> श्रुतस् तस्य श्रम-फलो ह्य् अधेनुम् इव रक्षतः ॥ [भा।पु। ११.११.१८] इति ।

ततो धीमहीत्य् अनेन श्री-रामानुज-मतं जिज्ञासा-पदं निदिध्यासन-परम् एवेति । स्वीयत्वेनाङ्गीकरोति श्री-भागवत-नामा सर्व-वेदादि-सार-रूपोऽयं ग्रन्थ इत्य् आयातम् । धीमहीति बहु-वचनं काल-देश-परम्परा-स्थितस्य सर्वस्यापि तत्-कर्तव्यताभिप्रायेण अनन्त-कोटि-ब्रह्माण्डान्तर्यामिनां पुरुषाणाम् अंशि-भूते भगवत्य् एव ध्यानस्याभिधानात् । अनेनैक-जीव-वाद-जीवन-भूतो विवर्त-वादोऽपि निरस्तः । 

ध्यायतिर् अपि भगवतो मूर्तत्वम् अपि बोधयति, ध्यानस्य मूर्त एवाकष्टार्थत्वात् । सति च सुसाध्ये पुम्-अर्थोपाये दुःसाध्यस्य पुरुषाप्रवृत्त्या स्वत एवापकर्षात्, तद्-उपासकस्यैव युक्ततमत्व-निर्णयाच् च । तथा च गीतोपनिषदः—


> मय्य् आवेश्य मनो ये मां नित्य-युक्ता उपासते ।  
> श्रद्धया परयोपेतास् ते मे युक्ततमा मताः ॥   
> ये त्व् अक्षरम् अनिर्देश्यम् अव्यक्तं पर्युपासते ।  
> ते प्राप्नुवन्ति माम् एव सर्व-भूत-हिते रताः ॥   
> क्लेशोऽधिकतरस् तेषाम्  अव्यक्तासक्त-चेतसाम् ।  
> अव्यक्ता हि गतिर् दुःखं देहवद्भिर् अवाप्यते ॥ [गीता १२.२,३,५]

इदम् एव च विवृतं ब्रह्मणा—


> श्रेयः-सृतिं भक्तिम् उदस्य ते विभो  
> क्लिश्यन्ति ये केवल-बोध-लब्धये ।  
> तेषाम्  असौ क्लेशल एव शिष्यते  
> नान्यद् यथा स्थूल-तुषावघातिनाम् ॥ [भा।पु। १०.१४.४] इति ।

अत एवास्य ध्येयस्य स्वयं भगवत्त्वम् एव साधितम्, शिवादयश् च व्यावृत्ताः । तथा धीमहीति लिङा द्योतिता पृथग्-अनुसन्धान-रहिता प्रार्थना ध्यानोपलक्षित-भगवद्-भजनम् एव परम-पुरुषार्थत्वेन व्यनक्ति । ततो भगवतस् तु तथात्वं स्वयम् एव व्यक्तम् । 

ततश् च यथोक्त-परम-मनोहर-मूर्तित्वम् एव लक्ष्यते । तथा च, वेदानां साम-वेदोऽस्मि [गीता १०.२२] इति, तत्र च बृहत्-साम तथा साम्नाम् [गीता १०.३५] इत्य्-उक्त-महिम्नि बृहत्-साम्नि, बृहद् धामं बृहत् पार्थिवं बृहद् अन्तरीक्षं बृहद् दिवं बृहद् वामं बृहद्भ्यो वामं वामेभ्यो वामम् इति । तद् एवं _ब्रह्म-जिज्ञासा_ इति व्याख्यातम् ।

अथात इत्य् अस्य व्याख्याम् आह—**सत्यम्** इति । यतस् तत्र अथ-शब्द आनन्तर्ये, अतः-शब्दो वृत्तस्य हेतु-भावे वर्तते, तस्माद् अथेति स्वाध्याय-क्रमतः प्राक्-प्राप्त-कर्म-काण्डे पूर्व-मीमांसया सम्यक्-कर्म-ज्ञानाद् अनन्तरम् इत्य् अर्थः । अत इति तत्-क्रमतः समनन्तरं प्राप्त-ब्रह्म-काण्डे तूत्तर-मीमांसया निर्णेय-सम्यग्-अर्थेऽधीत-चराद् यत्-किञ्चिद्-अनुसंहितार्थात् कुतश्चिद् वाक्याद् धेतोर् इत्य् अर्थः । पूर्व-मीमांसायाः पूर्व-पक्षत्वेनोत्तर-मीमांसा-निर्णयोत्तर-पक्षेऽस्मिन्न् अवश्यापेक्ष्यत्वात्, अविरुद्धांशे सहायत्वात्, कर्मणः शान्त्य्-आदि-लक्षण-सत्त्व-शुद्धि-हेतुत्वाच् च । तद्-अनन्तरम् इत्य् एव लभ्यम् । वाक्यानि चैतानि—

तद् यथेह कर्म-जितो लोकः क्षीयते, एवम् एवामुत्र पुण्य-जितो लोकः क्षीयते, तद् य इहात्मानम् अनु विद्य व्रजन्ति, एतांश् च सत्यान् कामांस् तेषां सर्वेषु लोकेष्व् अकाम-चारो भवति [छा।उ। ८.१.६] इति, न च पुनर् आवर्तते [छा।उ। ८.१५.१] इति, स चानन्त्याय कल्पते [श्वे।उ। ५.९] इति, निरञ्जनः परमं साम्यम् उपैति [मु।उ। ३.१.३] इति ।


> इदं ज्ञानम् उपाश्रित्य मम साधर्म्यम् आगताः ।  
> सर्गेऽपि नोपजायन्ते प्रलये न व्यथन्ति च ॥ [गीता १४.२] इति ।

तद् एतद् उभयं विवृतं रामानुज-शारीरके—

मीमांसा-पूर्व-भाग-ज्ञातस्य कर्मणोऽल्पास्थिर-फलत्वं तद्-उपरितन-भागावसेयस्य ब्रह्म-ज्ञानस्य त्व् अनन्ताक्षय-फलत्वं श्रूयते, अतः पूर्व-वृत्तात् कर्म-ज्ञानाद् अनन्तरं ब्रह्म ज्ञातव्यम् इत्य् उक्तं भवति । तद् आह सर्वादि-वृत्ति-कारो भगवान् बौधायनः—वृत्तात् कर्माधिगमाद् अनन्तरं ब्रह्म-विविदिषेति इति ।

एतद् एव पुरञ्जनोपाख्याने च दक्षिण-वाम-कर्णयोः पितृहू-देवहू-शब्द-निरुक्तौ व्यक्तम् अस्ति । तद् एवं सम्यक् कर्म-काण्ड-ज्ञानानन्तरं ब्रह्म-काण्ड-गतेषु केषुचिद् वाक्येषु स्वर्गाद्य्-आनन्दस्य वस्तु-विचारेण दुःख-रूपत्व-व्यभिचारि-सत्ताकत्व-ज्ञान-पूर्वकं ब्रह्मणस् त्व् अव्यभिचारि-परतमानन्दत्वेन सत्यत्व-ज्ञानम् एव ब्रह्म-जिज्ञासायां हेतुर् इति । अथात इत्य् अस्यार्थे लब्धे तन्-निर्गलितार्थम् एवाह—**सत्यम्** इति । सर्व-सत्तादाव् अव्यभिचारि-सत्ताकम् इत्य् अर्थः, **परम्** इत्य् अनेन **अन्वयात्,_ _**सत्यं ज्ञानम् अनन्तं ब्रह्म [तै।उ। २.१.३] इत्य् अत्र श्रुतौ च ब्रह्मेत्य् अनेन ।

तद् एवम् अन्यस्य तद्-इच्छाधीन-सत्ताकत्वेन व्यभिचारि-सत्ताकत्वम् आयाति । तद् एवम् अत्र तद् एतद्-अवधि व्यभिचारि-सत्ताकम् एव ध्यातवन्तो वयम् इदानीं त्व् अव्यभिचारि-सत्ताकं ध्यायेमेति भावः ।

अथ परत्वम् एव व्यनक्ति—**धाम्ना** इति । अत्र धाम-शब्देन प्रभाव उच्यते, प्रकाशो वा । गृह-देह-त्विट्-प्रभावा धामनि इत्य् अमरादि-नानार्थ-वर्गात् । न तु स्वरूपम् । तथा **कुहक**-शब्देनात्र प्रतारण-कृद् उच्यते । तच् च जीव-स्वरूपावरण-विक्षेप-कारित्वादिना माया-वैभवम् एव । ततश् च **स्वेन धाम्ना** स्व-प्रभाव-रूपया स्व-प्रकाश-रूपया वा शक्त्या सदा नित्यम् एव **निरस्तं कुहकं** माया-वैभवं यस्मात् तम् । तद् उक्तं, मायां व्युदस्य चिच्-छक्त्या [भा।पु। १.७.२३] इति ।

तस्या अपि शक्तेर् आगन्तुकत्वेन **स्वेन** इत्य् अस्य वैयार्थ्यं स्यात् । स्व-स्वरूपेणेत्य् एवं व्याख्याने तु **स्वेन** इत्य् अनेनैव चरितार्थता स्यात् । यथा कथञ्चित् तथा व्याख्यानेऽपि **कुहक**-निरसन-लक्षणा शक्तिर् एवापद्यते । सा च साधकतम-रूपया तृतीयया व्यक्तेति । एतेन माया-तत्-कार्य-विलक्षणं यद् वस्तु, तत् तस्य स्वरूपम् इति स्व-स्वरूप-लक्षणम् अपि गम्यम् । तच् च सत्यं ज्ञानम् आनन्दं ब्रह्म [तै।उ। २.१.३] इति, विज्ञानम् आनन्दं ब्रह्म [बृ।आ।उ। ३.९.२८] इति श्रुति-प्रसिद्धम् एव । एतच्-छ्रुति-लक्षकम् एव च सत्यम् इति विन्यस्तम् । तद् एवं स्वरूप-शक्तिश् च साक्षाद् एवोपक्रान्ता, ततः सुतराम् एवास्य भगवत्त्वं स्पष्टम् ।

अथ मुख्ये सत्यत्वे युक्तिं दर्शयति—**यत्र** इति । ब्रह्मत्वात् सर्वत्र स्थिते वासुदेवे भगवति यस्मिन् स्थितस् त्रयाणां गुणानां भूतेन्द्रिय-देवतात्मको यस्यैवेशितुः **सर्गो**ऽप्य् अयम् **अमृषा** शुक्त्य्-आदौ रजतादिकम् इवारोपितो न भवति, किन्तु यतो वा इमानि जायन्ते [तै।उ। ३.१.१] इति श्रुति-प्रसिद्धे ब्रह्मणि यत्र सर्वदा स्थितत्वात् सञ्ज्ञा-मूर्ति-कॢप्तिस् तु त्रिवृत् कुर्वत उपदेशात् [वे।सू। २.४.२०] इति यद् एक-कर्तृकत्वाच् च सत्य एव । 

तत्र दृष्टान्तेनाप्य् अमृषात्वं साधयति—**तेज**-आदीनां **विनिमयः** परस्परांश-व्यत्ययः परस्परस्मिन्न् अंशेनावस्थितिर् इत्य् अर्थः । स यथा मृषा न भवति, किन्तु यथैवेश्वर-निर्माणं तथेत्य् अर्थः । इमास् तिस्रो देवतास् त्रिवृद् एकैका भवति [छा।उ। ६.३.४], तद् अग्ने रोहितं रूपं तेजसस् तद्-रूपं यत् शुक्लं तद् अपां यत् कृष्णं तत् पृथिव्याः तद् अन्नस्य [छा।उ। ६.४.१] इति श्रुतेः ।+++

तद् एवम् अर्थस्यास्य श्रुति-मूलत्वात् कल्पना-मूलस् त्व् अन्योऽर्थः स्वत एव परास्तः । तत्र च सामान्यतया निर्दिष्टानां तेज-आदीनां विशेषत्वे सङ्क्रमणं न शाब्दिकानां हृदयम् अध्यारोहति । यदि च तद् एवामंस्यत, तदा वारादीनि मरीचिकादिषु यथेत्य् एवावक्ष्यते । किं च तन्-मते ब्रह्मतस् त्रिसर्गस्य मुख्यं जन्म नास्ति किन्त्यारोप एव जन्मेत्य् उच्यते । स पुनर् भ्रमाद् एव भवति । भ्रमश् च सादृश्यावलम्बी । सादृश्यं तु काल-भेदेनोभयम् एवाधिष्ठानं करोति । रजतेऽपि शुक्ति-भ्रम-सम्भवात् । न चैकात्मकं भ्रमाधिष्ठानं बह्व्-आत्मकं तु भ्रम-कल्पितम् इत्य् अस्ति नियमो मिथो मिलितेषु विदूर-वर्ति-धूम-पर्वत-वृक्षेष्व् अखण्ड-मेघ-भ्रम-सम्भवात् ।

तद् एवं प्रकृतेऽप्य् अनादित एव त्रि-सर्गः प्रत्यक्षं प्रतीयते । ब्रह्म च चिन्-मात्रतया स्वत एव स्फुरद् अस्ति । तस्माद् अनाद्य-ज्ञानाक्रान्तस्य जीवस्य यथा सद्-रूपता-सादृश्येन ब्रह्मणि त्रि-सर्ग-भ्रमः स्यात् तथा त्रि-सर्गेऽपि ब्रह्म-भ्रमः कथं न कदाचित् स्यात् । ततश् च ब्रह्मण एवाधिष्ठानत्वम् इत्य् अनिर्णये सर्व-नाश-प्रसङ्गः । आरोपकत्वं तु जडस्यैव चिन्मात्रस्यापि न सम्भवति । ब्रह्म च चिन्मात्रम् एव तन्-मतम् इति । ततश् च श्रुति-मूल एव व्याख्याने सिद्धे सोऽयम् अभिप्रायः । यत्र हि यन् नास्ति किन्त्व् अन्यत्रैव दृश्यते तत्रैव तद्-आरोपः सिद्धः । ततश् च वस्तुतस् तद्-अयोगात् तत्र तत्-सत्तया तत्-सत्ता कर्तुं न शक्यत एव । त्रि-सर्गस्य तु तच्-छक्ति-विशिष्टाद् भगवतो मुख्य-वृत्त्यैव जातत्वेन श्रुतत्वात् तद्-व्यतिरेकात् तत्रैव सर्वात्मके सोऽस्ति । ततस् तस्मिन् न चारोपितं च । आरोपस् तु तथापि धाम्नेत्य् आदि-रीत्यैवाचिन्त्य-शक्तित्वात् तेन लिप्तत्वाभावेऽपि तच्-छाङ्कर-रूप एव । तथा च एक-देश-स्थितस्याग्नेर् ज्योत्स्ना विस्तारिणी यथा [वि।पु। १.२२.५६] इत्य् अनुसारेण तत्-सत्तया तत्-सत्ता भवति ।

ततो भगवतो मुख्यं सत्यत्वं **त्रि-सर्गस्य** च न मृषात्वम् इति । तथा च श्रुतिः—सत्यस्य सत्यम् इति तथा प्राणा वै सत्यं तेषाम्  एव सत्यम् [बृ।आ।उ। २.३.६] इति प्राण-शब्दोदितानां स्थूल-सूक्ष्म-भूतानां व्यवहारतः सत्यत्वेनाधिगतानां मूल-कारण-भूतं परम-सत्यं भगवन्तं दर्शयतीति । 

अथ तम् एव तटस्थ-लक्षणेन च तथा व्यञ्जयन् प्रथमं विशदार्थतया ब्रह्म-सूत्राणाम् एव विवृतिर् इयं संहितेति बिबोदयिषया च तद्-अन्तरं सूत्रम् एव प्रथमम् अनुवदति—**जन्माद्य् अस्य यत** इति । जन्मादीनि सृष्टि-स्थिति-प्रलयम् । तद्-गुण-संविज्ञान-बहुव्रीहि । **अस्य** विश्वस्य ब्रह्मादि-स्तम्ब-पर्यन्तानेक-कर्तृ-भोक्तृ-संयुक्तस्य प्रतिनियत-देश-काल-निमित्त-क्रिया-फलाश्रयस्य मनसाप्य् अचिन्त्य-विविध-चित्र-रचना-रूपस्य **यतो** यस्माद् अचिन्त्य-शक्त्या स्वयम् उपादान-रूपात् कर्त्र् आदि-रूपाच् च **जन्मादि,तं परं धीमहि **इत्य् अन्वयः । अत्र विषय-वाक्यं च—भृगुर् वै वारुणिर् वरुणं पितरम् उपससार, अधीहि भो भगवो ब्रह्म इत्य् आरभ्य, यतो वा इमानि भूतानि जायन्ते, येन जातानि जीवन्ति, यत् प्रयन्त्य् अभिसंविशन्ति, तद् विजिज्ञासस्व, तद् ब्रह्म [तै।उ। ३.१.१] इति, तत् तेजोऽसृजत [छा।उ। ६.२.३] इत्य्-आदि च ।

जन्मादिकम् इहोपलक्षणं, न तु विशेषणम् । ततस् तद्-ध्याने तन् न प्रविशन्ति, किन्तु शुद्धम् एव तं ध्यायेद् इति  । किं च, अत्र प्राग्-उक्त-विशेषण-विशिष्ट-विश्व-जन्मादेस् तादृश-हेतुत्वेन सर्व-शक्तित्वं सत्य-सङ्कल्पत्वं सर्व-ज्ञत्वं सर्वेश्वरत्वं च तस्य सूचितम्, यः सर्वज्ञः सर्व-विद् यस्य ज्ञान-मयं तपः [मु।उ। १.१.९], सर्वस्य वशी  [बृ।आ।उ। ४.४.२२] इत्य्-आदि-श्रुतेः । 

तथा परत्वेन निरस्ताखिल-हेय-प्रत्यनीक-स्वरूपत्वं ज्ञानाद्य्-अनन्त-कल्याण-गुणत्वं सूचितम्—न तस्य कार्यं कारणं च विद्यते [श्वे।उ। ३.१९] इत्य्-आदि-श्रुतेः । 

ये तु निर्विशेष-वस्तु जिज्ञास्यम् इति वदन्ति, तन्-मते ब्रह्म-जिज्ञासायां जन्माद्य् अस्य यत इत्य् असङ्गतं स्यात्, निरतिशय-बृहद्-बृंहणं चेति निर्वचनात्, तच् च ब्रह्म जगज्-जन्मादि-कारणम् [अग्नि।पु। २१६.८] इति वचनाच् च । एवम् उत्तरेष्व् अपि सूत्रेषु सूत्रोदाहृत-श्रुतयश् च न तत्र प्रमाणम् । तर्कश् च साध्य-धर्माव्यभिचारि-साधन-धर्मान्वित-वस्तु-विषयत्वान् न निर्विशेष-वस्तुनि प्रमाणम् । जगज्-जन्मादि-भ्रमो यतः, तद् ब्रह्मेति स्वोत्प्रेक्ष-पक्षे च न निर्विशेष-वस्तु-सिद्धिः । भ्रम-मूलम् अज्ञानम्, अज्ञान-साक्षि ब्रह्मेति उपगमात् । साक्षित्वं हि प्रकाशैक-रसतयोच्यते । प्रकाशत्वं तु जडाद् व्यावर्तकं स्वस्य परस्य च व्यवहार-योग्यतापादन-स्वभावेन भवति । तथा सति सविशेषत्वं, तद्-अभावे प्रकाशतैव न स्यात् । तुच्छतैव स्यात् । 

किं च, **तेजो-वारि-मृदाम्** इत्य् अनेनैव तेषां विवक्षितं सेत्स्यतीति, **जन्माद्य् अस्य यत** इत्य् अप्रयोजकं स्यात् । अतस् तद्-विशेषत्वे लब्धे, स च विशेषः शक्ति-रूप एव । शक्तिश् चान्तराङ्गा बहिरङ्गा तटस्था चेति त्रिधा दर्शिता । तत्र विकारात्मकेषु जगज्-जन्मादिषु साक्षाद्-धेतुना बहिरङ्गाया एव स्याद् इति सा मायाख्या चोपक्रान्ता । तटस्था च वयं **धीमहि** इत्य् अनेन ।

अथ यद्यपि भगवतोऽंशात् तद्-उपादान-भूत-प्रकृत्य्-आख्य-शक्ति-विशिष्टात् पुरुषाद् एवास्य जन्मादि, तथापि भगवत्य् एव तद्-धेतुता पर्यवसति । समुद्रैक-देशे यस्य जन्मादि, तस्य समुद्र एव जन्मादीनि । यथोक्तम्—

प्रकृतिर् यस्योपादानम् आधारः पुरुषः परः ।


> सतोऽभिव्यञ्जकः कालो ब्रह्म तत् त्रितयं त्व् अहम् ॥ [भा।पु। ११.२४.१९]

तस्य च भगवतो **जन्माद्य् अस्य यत** इत्य् अनेनापि मूर्तत्वम् एव लक्ष्यते[^६] । यतो मूर्तस्य जगतो मूर्ति-शक्तेर् निधान-रूप-तादृशानन्त-पर-शक्तीनां निधान-रूपोऽसाव् इत्य् आक्षिप्यते, तस्य परम-कारणत्वाङ्गीकारात् । न च तस्य मूर्तत्वे सत्य् अन्यतो जन्मापतेत्, अनवस्थापत्तेर् एकस्यैवादित्वेनाङ्गीकारात्, साङ्ख्यानाम् अव्यक्तस्येव 

[^६]:
    लभ्यते (झ, यादवपूर)



> स कारणं करणाधिपाधिपो  
> न चास्य कश्चिज् जनिता न चाधिपः [श्वे।उ। ६.९] इति श्रुति-निषेधात्, 

अनादि-सिद्धाप्राकृत-स्वाभाविक-मूर्तित्वेन तस्य तत्-प्रसिद्धेश् च । 

तद् एवं मूर्तत्वे सिद्धे स च मूर्तो विष्णु-नारायादि-साक्षाद्-रूपकः श्री-भगवान् एव नान्यः । तथा च दान-धर्मे—


> यतः सर्वाणि भूतानि भवन्त्य् आदि-युगागमे ।  
> यस्मिंश् च प्रलयं यान्ति पुनर् एव युग-क्षये ॥ [सहस्र-नाम ११] इत्य्-आदि ।

तत्-प्रतिपादक-सहस्र-नामादौ तत्रैव तु यथोक्तम्, अनिर्देश्य-वपुः श्रीमान् [सहस्र-नाम ३२] इति । एवं च स्कान्दे—


> स्रष्टा पाता च संहर्ता स एको हरिर् ईश्वरः ।  
> स्रष्टृत्वादिकम् अन्येषां दारु-योषावद् उच्यते ॥   
> एक-देश-क्रियावत्त्वान् न तुसर्वात्मनेरितम् ।  
> सृष्ट्य्-आदिकं समस्तं तु विष्णोर् एव परं भवेत् ॥ इति ।

महोपनिषदि च—स ब्रह्मणा सृजति स रुद्रेण विलापयति इत्य्-आदिकम् । अत एव विवृतं—


> निमित्त-मात्रम्[^७] ईशस्य विश्व-सर्ग-निरोधयोः ।  
> हिरण्यगर्भः सर्वश् च कालस्यारूपिणस् तव ॥ [भा।पु। १०.७१.८] इति ।

[^७]:
    निमित्त-परम् (झ, यादवपूर); द्वौ पाठौ मूले प्राप्येते।


तव यो रूप-रहितः कालः काल-शक्तिः, तस्य निमित्त-मात्रम् इति व्यधिकरण एव षष्ठी । तथा आद्योऽवतारः पुरुषः परस्य [भा।पु। २.६.४२] इत्य्-आदि । यद्-अंशतोऽस्य स्थिति-जन्म-नाशा [भा।पु। ६.३.१२] इत्य्-आदि च । तद् एवम् अत्रापि तथा-विध-मूर्तिर् भगवान् एवोपक्रान्तः । 

तद् एवं तटस्थ-लक्षणेन **परं** निर्धार्य, तद् एव लक्षणं ब्रह्म-सूत्रे शास्त्र-योनित्वात्, तत् तु समन्वयात् [वे।सू। १.१.३-४] इत्य् एतत्-सूत्र-द्वयेन स्थापितम् अस्ति । तत्र पूर्व-सूत्रस्यार्थः—कुतो ब्रह्मणो जगज्-जन्मादि-हेतुत्वं ? तत्राह—शास्त्रं योनिर् ज्ञान-कारणं यस्य तत्त्वात्, यतो वा इमानि भूतानि [तै।उ। ३.१.१] इत्य्-आदि-शास्त्र-प्रमाणकत्वाद् इति । नात्र दर्शनान्तरवत् तर्क-प्रमाणकत्वम्, तर्काप्रतिष्ठानात् [वे।सू। २.१.२२] अत्यन्तातीन्द्रियत्वेन प्रत्यक्षादि-प्रमाणाविषयत्वाद् ब्रह्मणश् चेति भावः । वैनाशिकास् त्व् अविरोधाध्याये तर्केणैव निराकरिष्यन्ते । 

अत्र तर्काप्रतिष्ठानं चैवम्—ईश्वरः कर्ता न भवति, प्रयोजन-शून्यत्वान् मुक्तात्मवत् । ननु भुवनादिकं जीव-कर्तृकं कार्यत्वात् घटवत् । विमति-विषयः कालो न लोक-शून्यः, कालत्वात् वर्तमान-कालवद् इत्य्-आदि । तद् एवं दर्शनानुगुण्येनेश्वरानुमानं दर्शनान्तर-प्रातिकूल्य-पराहतम् इति शास्त्रैक-प्रामाणकः[^८] पर-ब्रह्म-भूतः सर्वेश्वरः पुरुषोत्तमः । शास्त्रं तु सकलेतर-प्रमाण-परिदृष्ट-समस्त-वस्तु-विजातीय-सार्वज्ञ्य-सत्य-सङ्कल्पत्वादि-मिश्रानवधिकातिशयापरिमितोदार-विचित्र-गुण-सागरं निखिल-हेय-प्रत्यनीक-स्वरूपं प्रतिपादयतीति न प्रमाणान्तरावसित-वस्तु-साधर्म्य-प्रयुक्त-दोष-गन्धः । अत एव स्वाभाविकानन्त-नित्य-मूर्तिमत्त्वम् अपि तस्य सिध्यति ।

[^८]:
    प्रामाणिकः (झ, यादवपूर);


अथोत्तर-सूत्रस्यार्थः । ब्रह्मणः कथं शास्त्र-प्रमाणकत्वं ? तत्राह—तत् त्व् इति । तु-शब्दः प्रसक्ताशङ्का-निवृत्त्य्-अर्थः । तच्-छास्त्र-प्रमाणकत्वं ब्रह्मणः सम्भवत्य् एव । कुतः समन्वयात् ? अन्वय-व्यतिरेकाभ्याम् उपपादनं समन्वयः, तस्मात् ।

तत्र अन्वयः—सत्यं ज्ञानम् अनन्तं ब्रह्म [तै।उ। २.१.३] इति, आनन्दो ब्रह्म [तै।उ। ३.६.१] इति, एकम् एवाद्वितीयं ब्रह्म [छा।उ। ६.२.१] इति, तत् सत्यं स आत्मा [छा।उ। ६.८.७] इति, सद् एव सोम्येदम् अग्र आसीत् [छा।उ। ६.२.१] इति, आत्मा वा इदम् एक एवाग्र आसीत् पुरुष-विध [बृ।आ।उ। १.४.१] इति, पुरुषो ह वै नारायणः [ना।उ। १] इति, एको ह वै नारायण आसीत् [म।उ। १.१] इति, तद् ऐक्षत बहु स्यां प्रजायेय [छा।उ। ६.२.३] इति, तस्माद् वा एतस्माद् आत्मन आकाशः सम्भूतः [तै।उ। २.१.३] इति, तत् तेजोऽसृजत [छा।उ। ६.२.३] इति, यतो वा इमानि भूतानि जायन्ते [तै।उ। ३.१.१] इति, पुरुषो ह वै नारायणोऽकामयत अथ नारायणाद् अजोऽजायत यतः प्रजाः सर्वाणि भूतानि [म।ना।उ।],


> नारायणं परं ब्रह्म तत्त्वं नारायणः परम् ।  
> ऋतं सत्यं परं ब्रह्म पुरुषं कृष्ण-पिङ्गलम् ॥ [म।ना।उ। ११.४] इत्य्-आदिषु च ।

अथ व्यतिरेकः—कथम् असतः सज् जायेत [छा।उ। ६.२.२] इति, को ह्य् एवान्यात् कः प्राण्याद् यद् एष आकाश आनन्दो न स्यात् [तै।उ। २.७.१] इति, एको ह वै नारायण आसीन् न ब्रह्मा न च शङ्करः [म।ना।उ। १.१] इत्य्-आदिषु । 

अन्येषां च वाक्यानां समन्वयस् तत्रैव वक्ष्यते—आनन्द-मयोऽभ्यासात् [वे।सू। १.१.१२] इत्य्-आदिना । स चैवं परमानन्द-रूपत्वेनैव समन्वितो भवतीति तद्-उपलब्ध्यैव परम-पुरुषार्थत्व-सिद्धेर् न प्रयोजन-शून्यत्वम् अपि ।

तद् एवं सूत्र-द्वयार्थे स्थिते तद् एतद् व्याचष्टे—**अन्वयाद् इतरतश् चार्थेष्व्** इति । **अर्थेषु** नाना-विधेषु वेद-वाक्यार्थेषु सत्स्व् **अन्वयात्** अन्वय-मुखेन **यतो** यस्मात् एकस्माद् **अस्य जन्मादि** प्रतीयते, तथा **इतरतो** व्यतिरेक-मुखेन च यस्माद् एवास्य ततः प्रतीयत इत्य् अर्थः । अत एव तस्य श्रुत्य्-अन्वय-व्यतिरेक-दर्शितेन परम-सुख-रूपत्वेन परम-पुरुषार्थत्वं च ध्वनितम् । एको ह वै नारायण आसीत्[म।ना।उ। १.१] इत्य्-आदि-शास्त्र-प्रमाणत्वेन प्राक्-स्थापित-रूपं चेति ।

अथ ईक्षतेर् नाशब्दम् [वे।सू। १.१.५] इति व्याचष्टे—**अभिज्ञ** इति । अत्र सूत्रार्थः—इदम् आम्नायते छान्दोग्ये—सद् एव सोम्येदम् अग्र आसीद् एकम् एवाद्वितीयं ब्रह्म [छा।उ। ६.२.१] इति, तद् ऐक्षत बहु स्यां प्रजायय इति**॥।** तत्-तेजोऽसृजत [छा।उ। ६.२.३] इत्य्-आदि । अत्र परोक्तं प्रधानम् अपि जगत्-कारणत्वेनायाति । तच् च नेत्य् आह—_ईक्षतेर्_ इति । यस्मिन् शब्द एव प्रमाणं न भवति तद् _अशब्दम्_, आनुमानिकं प्रधानम् इत्य् अर्थः । _न_ तद् इह प्रतिपाद्यम् । 

कुतोऽशब्दत्वं तस्य ? इत्य् आशङ्क्याह—_ईक्षतेः,_ सच्-छब्द-वाच्य-सम्बन्धि-व्यापार-विशेषाभिधायिन ईक्षतेर् धातोः श्रवणात् _तद् ऐक्षत_ इतीक्षणं चाचेतने प्रधाने न सम्भवेत् । अन्यत्र चेक्षा-पूर्विकैव सृष्टिः—स ऐक्षत लोकान् नु सृजा इति, स इमान् लोकान् असृजत [ऐ।उ। १.१.१-२] इत्य्-आदौ । ईक्षणं चात्र तद्-अशेष-सृज्य-विचारात्मकत्वात् सर्वज्ञत्वम् एव क्रोडीकरोति । तद् एतद् आह—**अभिज्ञ** इति ।

ननु तदानीम् एकम् एवाद्वितीयम् इत्य् उक्तेस् तस्येक्षण-साधनं न सम्भवति ? तत्राह—**स्वराड्** इति, स्व-स्वरूपेणैव तथा तथा राजत इति, न तस्य कार्यं करणं च विद्यते [श्वे।उ। ३.१९] इत्य् आदौ, स्वाभाविकी ज्ञान-बल-क्रिया च इत्य्-आदि-श्रुतेः । एतेनेक्षणवन्-मूर्तिमत्त्वम् अपि तस्य स्वाभाविकम् इत्य् आयातम्, निःश्वसितस्याप्य् अग्रे दर्शयिष्यमाणत्वात् । तच् च यथोक्तम् एवेति च ।

अथ शास्त्र-योनित्वात् [वे।सू। १.१.३] इत्य् अस्यार्थान्तरं व्याचष्टे—**तेन** इति । तच् चार्थान्तरं यथा—कथं तस्य जगज्-जन्मादि-कर्तृत्वं ? कथं वा नान्य-तन्त्रोक्तस्य प्रधानस्य न चान्यस्य? इति तत्राह—_शास्त्रस्य_ वेद-लक्षणस्य _योनिः_ कारणं, तद्-रूपत्वात् । एवं वा अरे अस्य महतो भूतस्य निश्वसितम् एतद् यदृग्-वेदो यजुर् वेदः सामवेदोऽथ वाङ्गिरस इतिहास-पुराणं विद्या उपनिषदः श्लोकाः सूत्राण्य् उपसूत्राणि व्याख्यानानि [बृ।आ।उ। २.४.१०] इति श्रुतेः । शास्त्रं हि सर्व-प्रमाणागोचर-विविधानन्त-ज्ञान-मयं, तस्य च कारणं ब्रह्मैव श्रूयत इति ।

तद् एवं मुख्यं सर्वज्ञं तादृशं सर्वज्ञत्वं विना च सर्व-शृष्ट्य्-आदिकम् अन्यस्य नोपपद्यत इति प्रोक्त-लक्षणं ब्रह्मैव जगत्-कारणं, न प्रधानं, न च जीवान्तरम् इति । तद् एव विवृत्याह—**तेने ब्रह्म हृदा य आदिकवय** इति । **ब्रह्म** वेदम् **आदि-कवये **ब्रह्मणे ब्रह्माणं **हृदा** अन्तः-करण-द्वारैव, न तु वाक्य-द्वारा । **तेने** आविर्भावितवान् । अत्र बृहद्-वाचकेन ब्रह्म-पदेन सर्व-ज्ञान-मयत्वं तस्य ज्ञापितम् । हृदेत्य् अनेनान्तर्यामित्वं सर्व-शक्तिमयत्वं च ज्ञापितम् । आदि-कवय इत्य् अनेन तस्यापि शिक्षा-निदानत्वाच् छास्त्र-योनित्वं चेति । श्रुतिश् चात्र, 


> यो ब्रह्माणं विदधाति पूर्वं   
> यो वै वेदांश् च प्रहिणोति तस्मै ।   
> तं ह देवम् आत्म-बुद्धि-प्रकाशं   
> मुमुक्षुर् वै शरणम् अहं प्रपद्ये ॥ [श्वे।उ। ६.१८] । 

मुक्त-जीवा अपि तत्-कारणं नेत्य् आह—**मुह्यन्ति** इति । **यद्** यत्र ब्रह्मणि वेदाख्ये **सूरयः** शेषादयोऽपि । अनेन च शयन-लीला-व्यञ्जित-निश्वसितमय-वेदो ब्रह्मादि-विविधानन-लोचनश् च यः पद्मनाभस् तद्-आदि-मूर्तिकः श्री-भगवान् एवाभिहितः । विवृतं चैतत् प्रचोदिता येन पुरा सरस्वती [भा।पु। २.४.२२] इत्य्-आदिना ।

अथ तत् तु समन्वयाद् [वे।सू। १.१.४] इत्य् अस्यार्थान्तरं, यथा शास्त्र-योनित्वे हेतुश् च दृश्यते इत्य् आह—_तत् त्व्_ इति । _समन्वयो_ऽत्र सम्यक् सर्वतो-मुखोऽन्वयो व्युत्पत्तिर् वेदार्थ-परिज्ञातं यस्मात् तु शास्त्र-निदानत्वं निश्चीयत इति । जीवे सम्यग् ज्ञानम् एव नास्ति, प्रधानं त्व् अचेतनम् एवेति भावः, स वेत्ति विश्वं न हि तस्य वेत्ता [श्वे।उ। ३.१९] इति श्रुतेः । तद् एतद् अस्य तदीय-सम्यग्-ज्ञानं व्यतिरेक-मुखेन बोधयितुं जीवानां सर्वेषाम् अपि तदीय-सम्यग्-ज्ञानाभावम् आह—**मुह्यन्ति** इति । **सूरयः** शेषादयोऽपि **यद्** यत्र शब्द-ब्रह्मणि मुह्यन्ति । तद् एतद् विवृतं स्वयं भगवता—


> किं विधत्ते किम् आचष्टे किम् अनूद्य विकल्पयेत् ।  
> इत्य् अस्या हृदयं लोके नान्या मद् वेद कश्चन ॥ [भा।पु। ११.२१.४२] इति । 

अनेन च साक्षाद्-भगवान् एवाभिहितः । 

अथ ईक्षतेर् नाशब्दम् [वे।सू। १.१.५] इत्य् अस्यार्थान्तरम्—**अभिज्ञ** इत्य् अत्रैव व्यञ्जितम् अस्ति । अत्र सूत्रार्थः—नन्व् अशब्दम् अस्पर्शम् अरूपम् अव्ययम् [क।उ। १.३.१५] इत्य्-आदि-श्रुतेः । कथं तस्य शब्द-योनित्वं ? तत्र हि प्रकृत-ब्रह्म शब्द-हीनं न भवति । कुतः ? _ईक्षतेः_ । तद् ऐक्षत बहु स्यां प्रज्यायेय [छा।उ। ६.२.३] इत्य् अत्र _बहु स्याम्_ इति शब्दात्मकेक्ष-धातोः श्रवणात् । तद् एतद् आह, अभिज्ञः । बहु स्याम् इत्य्-आदि-शब्दात्मक-विचार-विदग्धः । स च शब्दादि-शक्ति-समुदायस् तस्य न प्राकृतः प्रकृति-क्षोभात्, पूर्वत्रापि सद्-भावात् । ततः स्वरूप-भूत एवेत्य् आह—**स्वराट्** इति ।

अत्र पूर्ववत् तादृशं सधर्मकत्वं मूर्तिमत्त्वम् अपि सिद्धम् । यथाहुः सूत्रकाराः—अन्तस् तद्-धर्मोपदेशात् [वे।सू। १.१.१०] इति। अतोऽशब्दत्वादिकं प्राकृत-शब्द-हीनत्वादिम् एवेति ज्ञेयम्। 

अत्रोत्तर-मीमांसाध्याय-चतुष्टयस्याप्य् अर्थो दर्शितः । तत्र **अन्वयाद् इतरतश् च** इति समन्वयाध्यायस्य, **सत्यं परम्** इति फलाध्यायस्येति । 

तथा गायत्र्य्-अर्थोऽपि स्पष्टः । तत्र **जन्माद्य् अस्य यतः** इति प्रणवार्थः, सृष्ट्य्-आदि-शक्तिमत्त्व-वाचित्वात् । तद् एवम् एवाग्नि-पुराणे गायत्री-व्याख्याने प्रोक्तम्—तज्-ज्योतिर् भगवान् विष्णुर् जगज्-जन्मादि-कारणम् इति । **यत्र त्रि-सर्गोऽमृषा** इति व्याहृति-त्रयार्थः, उभयत्रापि लोक-त्रयस्य तद्-अनन्यत्वेन विवक्षितत्वात् । **स्वराड्** इति सवितृ-प्रकाशक-परम-तेजो-वाचि । **तेने ब्रह्म हृदा** इति बुद्धि-प्रवृत्ति-प्रेरणा प्रार्थना सूचिता । तद् एव कृपया स्व-ध्यानायास्माकं बुद्धि-वृत्तीः प्रेरयताद् इति भावः ।

एवम् एवोक्तं गायत्र्या च समारम्भः[^९] इति । तच् च तेजस् तत्र अन्तस् तद्-धर्मोपदेशात् [वे।सू। १.१.१०] इत्य्-आदिना सम्प्रतिपन्नं यन्-मूर्तं तद्-आद्य्-अनन्त-मूर्तिमद् एव ध्येयम् इति । तत्र चाग्नि-पुराण-क्रमस्थ-वचनानि[^१०]— 

[^९]:
    पुराणान्तरतः, द्रष्टव्यः तत्त्व-सन्दर्भः §१९।


[^१०]:
    क्रम-वचनानि (झ, यादवपूर)



> एवं सन्ध्या-विधिं कृत्वा गायत्रीं च जपेत् स्मरेत् ।   
> गायत्र्य्-उक्थानि शास्त्राणि भर्गं प्राणांस् तथैव च ॥   
> ततः स्मृतेयं गायत्री सावित्री यत एव च ।   
> प्रकाशिनी सा सवितुर् वाग्-रूपत्वात् सरस्वती ॥   
> तज् ज्योतिः परमं ब्रह्म भर्गस् तेजो यतः स्मृतः ।   
> भर्गः स्यात् भ्राजत इति बहुलं छन्दसीरितम् ॥   
> वरेण्यं सर्व-तेजोभ्यः श्रेष्ठं वै परमं परम् ।   
> स्वर्गापवर्ग-कामैर् वा वरणीयं सदैव हि ॥   
> वृणोतेर् वरणार्थत्वात् जाग्रत्-स्वप्नादि-वर्जितम् ।   
> नित्यं शुद्धं बुद्धम् एकं नित्यं भर्गमधीश्वरम् ॥   
> अहं ब्रह्म परं ज्योतिर् ध्यायेम हि विमुक्तये ।   
> तज् ज्योतिर् भगवान् विष्णुर् जगज्-जन्मादि-कारणम् ॥   
> शिवं केचित् पठन्ति स्म शक्ति-रूपं पठन्ति च ।  
> केचित् सूर्यं केचिद् अग्निं दैवतान्य् अग्नि-होत्रिणः ॥  
> अग्न्य्-आदि-रूपी विष्णुर् हि वेदादौ ब्रह्म गीयते ।  
> तत् पदं परमं विष्णोर् देवस्य सवितुः स्मृतम् ॥  
> दधातेर् वा धीमहीति मनसा धारयेमहि ।  
> नोऽस्माकं यच् च भर्गस् तत् सर्वेषां प्राणिनां धियः ॥  
> चोदयात् प्रेरयाद् बुद्धिं भोक्तॄणां सर्व-कर्मसु ।  
> दृष्टादृष्ट-विपाकेषु विष्णुः सूर्याग्नि-रूप-भाक् ॥  
> ईश्वर-प्रेरितो गच्छेत् स्वर्गं वा श्वभ्रम् एव वा ।  
> ईशावास्यम् इदं सर्वं महद्-आदि-जगद् धरिः ॥  
> स्वर्गाद्यैः क्रीडते देवो यो हंसः पुरुषः प्रभुः ।  
> ध्यानेन पुरुषोऽयं च द्रष्टव्यः सूर्य-मण्डले ॥  
> सत्यं सदा-शिवं ब्रह्म विष्णोर् यत् परमं पदम् ।  
> देवस्य सवितुर् देवो वरेण्यं हि तुरीयकम् ॥  
> योऽसाव् आदित्य-पुरुषः सोऽसाव् अहम् अनुत्तमम् ।  
> जनानां शुभ-कर्मादीन् प्रवर्तयति यः सदा ॥ इत्य्-आदि ।  
> यत्राधिकृत्य गायत्रीं वर्ण्यते धर्म-विस्तरः ।   
> वृत्रासुर-वधोत्सिक्तं तद् भागवतम् उच्यते ॥ इत्य् आदीनि च । 

तस्माद् भर्ग-ब्रह्म-परा-विष्णु-भगवच्-छब्दाभिन्न-वर्णतया तत्र तत्र निर्दिष्टा अपि भगवत्-प्रतिपादका एव ज्ञेयाः । मध्ये मध्ये त्व् अहङ्ग्रहोपासना-निर्देशस् तत्-साम्य इव लब्धे हि तद्-उपासना-योग्यता भवतीति । 

तथा दश-लक्षणर्थोऽप्य् अत्रैव दृश्यः—तत्र सर्ग-विसर्ग-स्थान-निरोधा **जन्माद्य् अस्य यतः** इत्य् अत्र, मन्वन्तरेशानुकथने च स्थानान्तर्गते पोषणं **तेने** इत्य्-आदौ । ऊतिर् **मुह्यन्ति**इत्य्-आदौ । मुक्तिर् जीवानाम् अपि तत्-सान्निध्ये सति कुहक-निरसन-व्यञ्जके **धाम्ना** इत्य्-आदौ । आश्रयः **सत्यं परम्** इत्य् आदौ[^११] । 

[^११]:
    सेए तत्त्व-सन्दर्भ ५५-५६। भा।पु। २.१०.१-७।


स च स्वयं-भगवत्त्वेन निर्णीयत्वात् श्री-कृष्ण एवेति पूर्वोक्त-प्रकार एव व्यक्त इति । तद् एवम् अस्मिन्न् उपक्रम-वाक्ये सर्वेषु पद-वाक्य-तात्पर्येषु तस्य ध्येयस्य सविशेषत्वं मूर्तित्वं भगवद्-आकारं च व्यक्तम् । तच् च युक्तम्, स्वरूप-वाक्यान्तर-व्यक्तत्वात् । 


> योऽस्योत्प्रेक्षक आदि-मध्य-निधने योऽव्यक्त-जीवेश्वरो   
> यः सृष्ट्वेदम् अनुप्रविश्य ऋषिणा चक्रे पुरः शास्ति ताः ।   
> यं सम्पद्य जहात्य् अजाम् अनुशयी सुप्तः कुलायं यथा   
> तं कैवल्य-निरस्त-योनिम् अभयं ध्यायेद् अजस्रं हरिम् ॥ [१०.८७.५०] इति ।

अतो धर्मः प्रोज्झित- [भा।पु। १.१.२] इत्य्-आदाव् अनन्तर-वाक्येऽपि, किं वा परैर् इत्य्-आदिना तत्रैव तात्पर्यं दर्शितम् [भ।सं। §१०१] ॥१॥

———————————————————————————————————————

**जीव-गोस्वामी (क्रम-सन्दर्भः) : **

अज्ञान-तिमिरान्धस्य ज्ञानाञ्जन-शलाकया ।

चक्षुर् उन्मीलितं येन तस्मै श्री-गुरवे नमः ॥इ॥

श्रीमद्-भागवतं नौमि यस्यैकस्य प्रसादतः ।

अज्ञातान् अपि जानाति सर्वः सर्वागमान् अपि ॥इइ॥

श्री-भागवत-सन्दर्भान् श्रीमद्-वैष्णव-तोषणीम् ।

दृष्ट्वा भागवत-व्याख्या लिख्यतेऽत्र यथा-मति ॥इइइ॥

यद् अत्र स्खलितं किञ्चिज् जायतेऽनवधानतः ।

ज्ञेयं न तत्-तत्-कर्तॄणां सम् आहर्तुर् ममैव तत् ॥इव्॥

येषां प्रोत्साहनेनास्मि प्रवृत्तोऽत्यन्त-साहसे ।

ते दीनानुग्रह-व्यग्राः शरणं मम वैष्णवाः ॥व्॥

अथैवं सूचितानां श्री-कृष्ण-वाच्य-वाचकता-लक्षण-सम्बन्ध-तद्-भजन-लक्षणाभिधेय-तत्-प्रेम-लक्षण-प्रयोजनानाम् अर्थानां निर्णयाय पूर्वं तत्त्व-सन्दर्भादि-षट्-सन्दर्भा निरूपिताः । अधुना तु श्रीमद्-भागवत-क्रम-व्याख्यानाय, तत्रापि सम्बन्धाभिधेय-प्रयोजन-निर्णय-दर्शनाय च सप्तमः क्रम-सन्दर्भोऽयम् आरभ्यते ।

श्री-भागवत-निध्य्-अर्था टीका-दृष्टिर् अदायि यैः ।

श्रीधर-स्वामि-पादांस् तान् वन्दे भक्त्य्-एक-रक्षकान् ॥वि॥

स्वामि-पादैर् न यद् व्यक्तं यद् व्यक्तं चास्फुटं क्वचित् ।

तत्र तत्र च विज्ञेयः सन्दर्भः क्रम-नामकः ॥विइ॥

अथात्र परिभाषेयं ज्ञातव्या यद्य् अपेक्ष्यते ।

मूलं स-टीकम् अङ्काद्यैः परिच्छेद्यं सहानया ॥विइइ॥

अङ्का वाक्यान्त एवात्र देयाः पद्यान्ततो न तु ।

बहु-पद्यैक-वाक्यत्वे गर्भाङ्का बिन्दु-मस्तकाः ॥इx॥

यस्मिन् पद्ये नास्ति टीका तद् अप्य् अङ्केन योजयेत् ।

एक-पद्यान्य-वाक्यत्वे सङ्ख्या-शब्दास् तु कान्तकाः ॥x॥

बहु-पद्यैक-वाक्यत्वेऽप्य् अमी ज्ञेयास् तथा-विधाः ।

यथार्धकं युग्मकं च त्रिकम् इत्य् आद्य् उदाहृतिः ॥xइ॥

**जन्माद्य् अस्य** इत्य् अत्र श्री-श्रीधर-स्वामि-चरणानाम् अयम् अभिप्रायः । **परं** परमेश्वरम् इति, न पुनर् अभेद-वादिनाम् इव चिन्-मात्रं ब्रह्मेत्य् अर्थः । ध्येय-ध्यातृ-ध्यान-भेदावगमात् । **सत्यम्** इति । तद्-उपलक्षणत्वेन—सत्यं ज्ञानम् अनन्तं ब्रह्म [तै।उ। २.१.२], अथ कस्माद् उच्यते परं ब्रह्म…बृंहति बृंहयति च [अ।शि।उ। ३.५] इति श्रुतेः । बृहत्त्वाद् बृंहणत्वाच् च यद् ब्रह्म परमं विदुर् [वि।पु। १.१२.५७, ३.३.२१] इति विष्णु-पुराणाच् च । अत्रापि शक्तिमत्त्वेन ब्रह्म-शब्दस्य परमेश्वर-वाचकत्वात् ।

अत्र सत्यत्व-साधकम्—**यत्र त्रिसर्गो मृषा** इति । यत्र यद्-आश्रयतयेत्य् अर्थः । अत्र दृष्टान्तः—**तेज** इति । तद्वद् यत्रारोपित इत्य् अर्थः । तद्-आरोप-कर्तृत्वं चास्माकं जीवानाम् एवेति लभ्यते । यत्रारोप्यते, तच् च परं यद्य् अचेतनं चेतनं वा स्यात्, तदा जीवानाम् एवारोपकत्वेन तत्र स्वाज्ञानस्य त्रिसर्गस्य सम्बन्धो न स्यात्, किन्तु जीवेष्व् एव मरीचिकादाव् इव जलादेस् तद्-भ्रम-हेत्व्-अज्ञानस्य च । किन्त्व् अत्र तत् तु चेतनम्, **अभिज्ञ** इति योजयिष्यमाणत्वात् । तत्रैव **स्वराड् **इत्य् अनेन ज्ञान-रूपस्यापि स्वरूप-ज्ञानेनैव ज्ञातृत्वाङ्गीकाराच् च । 

ततो यद्-व्यष्ट्य्-अंशोपाधिकत्वेन जीवा भ्रान्ताः स्युः, तत्-समष्ट्य्-उपाधिकत्वेन स तु सुतरां तादृशः स्याद् इत्य् आशङ्काम् अनूद्य सिद्धान्तयति—यत्रेत्य् अनेनेति । महसा इति स्वतः-सिद्ध-परम-ज्ञान-शक्तित्वेनेत्य् अर्थः । तथाग्रे व्याख्यास्यमानत्वात् । स्वरूप-मात्रे वाच्ये स्व-शब्देनैव चरितार्थत्वात् कथञ्चिन्-मात्रे वाचोऽपि हेतुत्व-लक्षणेन तृतीयार्थेन तच्-छक्तित्वम् एव बोधयेत् । द्वितीयादीनां प्रातिपदिकाधिकार्थ एव विहितत्वात् । तस्य च ज्ञानोपाधि-रूपत्वे स्व-शब्द-वैयर्थ्यं स्यात् । कुहकम् अत्र मायोपाधिकृत-भ्रम-पराभवः— मायां व्युदस्य चिच्-छक्त्या कैवल्ये स्थित आत्मनि [भा।पु। १.७.२३] इति श्रीमद्-अर्जुन-वचनात् । 

किन्तु यत्रेत्य् अनेन लब्धस्य परमेश्वरस्य चिन्-मात्रेण स्वरूपांशेन सततानुभूय-मान-स्वाभेदम् एवालम्ब्य भ्रमाधिष्ठानत्वं स्वीकृतम् । परमेश्वरस्य तु ध्यातुम् अपि प्रार्थनीयतया स्वानुभवातीतत्वात् तद्-एक-वस्तुत्वं व्याहन्येतेति विवेचनीयम् ।

अथ तत् तत् सर्वं घटयितुं तटस्थ-लक्षणं **जन्माद्य् अस्य यत** इति । न तु मरीचिकादौ जलादिवत् केवलम् आरोपितं, स्वतस् त्व् अन्यत्र सिद्धम् । किन्त्व् अनादि-परम्परया तत्रैव यद् आरोपितत्वम्, तन्-मात्र-सिद्धत्वाद् यत एवास्य जन्मादीति गम्यते । तद्-दृष्टान्तेनैव जन्मादि-सिद्धौ पुनर् उक्तत्वापातात् । 

ततोऽस्य जन्मादौ हेतुः—**अन्वयाद् इतरतश् चार्थेष्व्** इति । अत्र प्रथमोऽर्थस् त्व् अन्वयेन तस्यैव कारणत्व-बोधकः, व्यतिरेक-पदेनार्थेतरदाक्षेप-लब्धम् । तच् च ख-पुष्पादि-रूपम् इति तथा व्याख्यातम् । द्वितीयस् तृतीयश् च (अर्थः) तस्य कारणत्वं विश्वस्य कार्यत्वं च बोधयतीत्य् अत्र द्वितीये त्व् अर्थ-शब्दः कार्य-कारण-परः । कारणस्य स्वावस्थायां कार्यावस्थायां चानुवृत्तत्वम् । कार्याणां तु परस्परं कारणावस्थायां च व्यावृत्तत्वं ज्ञेयम् । एवं शून्यवादारम्भ-वादौ परिहृतौ । 

तथा च बहिर्मुख-प्रवृत्त्य्-अर्थं युक्तीः प्रदर्श्य, अन्तर् मुखान् प्रति शास्त्र-योनित्वात् [वे।सू। १.१.३] इति न्यायेन श्रुतीर् दर्शयति—तथा चेति । अत्र च—यतो वा इमानि भूतानि [तै।उ। ३.१.१] इत्य्-आदि-वाक्यवद् व्यतिरेकोऽपि ज्ञेयः । कथम् असतः सज् जायते [छा।उ। ६.२.२] इत्य्-आदेः । तत्र तस्य मरीचिका-दृष्टान्तेन प्राप्तम् अचेतनत्वं स्पष्टम् एव निवारयन् पर-मतं प्रधानं च प्रत्याचष्टे—तर्ह्य् आदिना । अभिज्ञ इति । तत्रास्तु तावद् अचेतनत्वम् । अभि सर्वतो-भावेन च तज्-ज्ञातृत्वं श्रूयते इत्य् अर्थः । तत्-तत्-सर्व-विचारात्मकत्वाद् ईक्षणस्य । ईक्षतेर् नाशब्दं [वे।सू। १.१.५] इत्य् अस्यायम् अर्थः । पर-मतं प्रधानं विश्व-कारणं न भवति । न विद्यते शब्दः प्रमाणं यत्र तथाभूतं हि तत् । कुतोऽशब्दत्वं तस्य ? तत्राह—ईक्षतेर् इति । सच्-छब्द-वाच्य-कारण-व्यापाराभिधायित्वेन तत्रेक्ष्-धातोः श्रवणात् । ईक्षणं च चेतन एव सम्भवति । प्रधानं त्व् अचेतनम् इति । 

ननु यत्र त्रिसर्ग आरोप्यते, तद् भवत्व् अचेतनम्, यस् त्व् आरोप-कर्ता जीवः, स खलु सर्वारोपकत्वाच् चेतनः सर्वज्ञश् च स्यात् । तस्य च बहु स्यां [छा।उ। ६.२.३] इत्य्-आदि वाक्यं स्वाज्ञान-कल्पित्वेन स्वप्न-द्रव्यवत् स्वाभेदापेक्षयेत्य् आशङ्क्याह—तर्हि किं जीवः स्याद् इति । सिद्धान्तयति—नेत्य् आहेति । पर-सिद्ध-ज्ञानत्वेन सर्वज्ञत्वं सर्व-स्रष्टृत्वं च न स्यात्, तेन हीति ।

तद् एवं ज्ञान-प्रदत्वेन मोक्ष-प्रदत्वम् अपि दर्शितम् । एवं जीवस्य तद्-अज्ञानस्य च तस्माद् अत्यन्त-भेद-प्राप्ताव् अपि सिद्धान्तितम्—सत्यम् इत्य् अनेनैव, तत्-सत्तयैव सर्व-सत्ता-स्वीकारात् ।

तद् एवं सर्व-सत्ता-प्रदं सर्वाधिष्ठानं सर्व-दोष-स्पृष्टं स्वरूप-सिद्ध-सर्व-ज्ञानादि-समवेतं सर्व-कर्तृ-मोक्ष-दातृ च सत्यानन्त-ज्ञान-स्वरूपं परं ध्येयम् इति वाक्यार्थः।

स्वतः-सिद्ध-ज्ञानादित्वं शारीरक-भाष्यादौ च ईक्षतेर् नाशब्दं [वे।सू। १.१.५] इत्य् अत्र स्वीकृतम् । प्रकृति-क्षोभात् पूर्वम् ईक्षानुपपत्त्या । मन्त्रौ चेमाव् उदाहृतौ—


> अपाणि-पादो जवनो ग्रहीता  
> पश्यत्य् अचक्षुः स शृणोत्य् अकर्णः ।  
> स वेत्ति वेद्यं न च तस्यास्ति वेत्ता  
> तम् आहुर् अग्र्यं पुरुषं महान्तम् ॥ [श्वे।उ। ३.१९] इति ।  
> न तस्य कार्यं करणं च विद्यते   
> न तत्-समश् चाभ्यधिकश् च दृश्यते ।   
> परास्य शक्तिर् विविधैव श्रूयते   
> स्वाभाविकी ज्ञान-बल-क्रिया च ॥ [श्वे।उ। ६.८] इति च ।

अत्राद्वैत-वादिनः समादधते—यदि ज्ञेयं सत्यं स्यात् तदा तस्य ज्ञातृत्वम् अपि तथा स्यात्, तदा तस्य ज्ञातृत्वम् अपि तथा स्यात् । त्रिसर्गस्याज्ञान-कल्पितत्वाद् अज्ञानस्य सत्त्वासत्त्वाभ्याम् अनिर्वचनीयत्वाद् अज्ञानिनो जीवस्य च तेनाज्ञानेनैव पृथक्-प्रतीतित्वात् सत्यत्वं नास्त्य् एव, ततो ज्ञातृत्वम् अपि तत्र नास्त्य् एव, तथा शक्त्य्-अन्तरम् अपीति ।

वैष्णवास् तु तद्-अभ्यगम-वादेनैवं वदन्ति—तर्हि किं मिथ्यैवेदं जीवानां भातीत्य् अपि ज्ञानं तस्याव्यभिचारि स्यात् । येन ज्ञानेन मृषा निरस्यते, तस्य तु सत्यत्वम् एव स्यात् । किं च, विश्व-कार्यान्यथानुपपत्त्या यथा परम-कारण-रूपं तद्-अभ्युपगम्यते, तथा तच्-छक्तिर् अपि स्वाभाविक्य् एवाभ्युपगम्येति । कार्य-विशेषोत्पत्तौ किञ्चित्-करत्वेनैव कारणतया वस्तु-विशेषाङ्गीकारात् किञ्चित्करत्वम् एव स्वाभाविक-शक्तिर् इति । 

तद् एवम् अज्ञानातिरिक्त-स्वाभाविक-ज्ञानेन स्व-गत-विशेषत्वे प्राप्ते स्वाभाविकी ज्ञान-बल-क्रिया च [श्वे।उ। ६.८] इति प्रतिपादितम् । तद् एव स्वरूप-शक्तिर् इति सैव सर्वं भगवत्त्वं साधयेद् इति **तेने ब्रह्म हृदा **इति व्यञ्जितम् । अस्यैव महतो भूतस्य निश्वसितम् एतद् यद् ऋग्-वेदः [बृ।आ।उ। २.४.१०] इत्य्-आदि श्रुत्य्-अन्तरं तस्य च निश्वसितस्याप्राकृतत्व-व्यञ्जकम् । नासद् आसीन् नो सदासीत् स आसीत् इति श्रुत्य्-अन्तरं च समुदितं सत् तस्याप्राकृत-मूर्तिमत्त्वम् अपि व्यञ्जयति । ततस् तन्-निषेधस् तु प्राकृत-परिच्छिन्न-निषेध-पर एव । यथोक्तं द्वितीय-स्कन्धे वैकुण्ठ-वर्णने—न यत्र माया [भा।पु। २.९.१०] इति । श्री-दशमे च—दर्शयामास लोकं स्वं गोपानां तमसः परं [भा।पु। १०.२८.१५] इति च । अत एवात्मारामाणाम् अपि तच्-छक्ति-वैभवानुभवे परमानन्द-विशेषो जायते—आत्मारामाश् च मुनयः [भा।पु। १.७.१०] इत्य्-आदिभ्यः । अतो जीवानां तादृश-शक्त्यैव तदीय-रश्मि-स्थानीयत्वेन नित्य-सिद्धानां तन्-मायावृत-ज्ञानानां तज्-ज्ञान-सिद्धये स एव ध्येय इति ।

तत् **धीमहि** इत्य्-आदि । तत्रोद्धृत-मात्स्य-प्रमाण-वचनेन गायत्री-शब्देन तत्-सूचक-तद्-अव्यभिचारि-धीमहि-पद-संवलित-तद्-अर्थ एवेष्यते । सर्वेषाम् अपि मन्त्राणाम् आदि-रूपायास् तस्याः साक्षात्-कथनानर्हत्वात् । तद्-अर्थेऽपि स्पष्टः । 

**जन्माद्यस्य यत **इति प्रणवार्थः । सृष्ट्य्-आदि-शक्तिमत्-तत्त्व-वाचित्वात् । **यत्र त्रिसर्गो मृषा **इति व्याहृति-त्रयार्थः । उभयत्रापि लोक-त्रयस्य तद्-अनन्यत्वेन विवक्षितत्वात् । **स्वराड्** इति सवितृ-प्रकाशक-परम-तेजो-वाचि । **तेने ब्रह्म हृदा **इति बुद्धि-वृत्ति-प्रेरणा-प्रार्थना सूचिता । तद् एव कृपया स्व-ध्यानाय बुद्धि-वृत्तिं प्रेरयताद् इति भावः । तच् च तेजस् तत्र अन्तस् तद्-धर्मोपदेशात् [वे।सू। १.१.२०] इत्य्-आदि सम्प्रतिपन्नं यन् मूर्तम्, तद्-आद्य्-अनन्त-मूर्तिमद् एव ध्येयम् इति । तद् एवम् अग्नि-पुराणे गायत्र्य्-अर्थः श्री-भगवान् एवाभिमतः । तद्-वचनानि श्री-तत्त्व-सन्दर्भे दृश्यानि । अत्रैवाग्रे दर्शयितव्यानि ।

[भावार्थ-दीपिका-धृत-मात्स्य-वाक्ये] धर्म-विस्तरः इत्य् अत्र धर्म-शब्दः परम-धर्म-परः । धर्मः प्रोज्झित-कैतवोऽत्र परमः [भा।पु। १.१.२] इत्य् अत्र प्रतिज्ञातत्वात् । स च भगवद्-ध्यान एवेति व्यक्तीभविष्यति वृत्रासुर-वधोपेतम् इति । तस्य परम-भागवतत्वात् तद्-वध-रूपस्य चरित्रस्य श्री-भागवत-लक्षणत्वेन धृतेः । पुराणान्तरे वामन-सञ्ज्ञे हयग्रीव-ब्रह्म-विद्येति वृत्रासुर-वध-साहचर्येण नारायण-वर्मैवोच्यते । हयग्रीव-शब्देन ह्य् अत्रश्वशिरो दधीचिर् एव लभ्यते । तेनैव च प्रवर्तिता नारायण-वर्माख्या ब्रह्म-विद्या [भा।पु। ६.८.४-३५] । तस्याश्व-शिरस्त्वं षष्ठे, यद् वा अश्वशिरो नाम [भा।पु। ६.९.५१] इत्य् अत्र प्रसिद्धम् । नारायण-वर्मणो ब्रह्म-विद्यात्वं च—


> एतच् छ्रुत्वा तथोवाच दध्यङ् आथर्वणस् तयोः ।  
> प्रवर्ग्यं ब्रह्म-विद्यां च सत्-कृतोऽसत्य-शङ्कितः ॥ इति [तत्रैव भा।दी।]

इत्य् अत्र टीकोत्थापित-वचनेन चेति । एवं स्कान्दे प्रभास-खण्डे च—यत्राधिकृत्य गायत्रीम् इत्य्-आदि । 


> सारस्वतस्य कल्पस्य मध्ये ये स्युर् नरामराः ।  
> सद्-वृत्तानोद्भवं लोके तच् च भागवतं स्मृतम् ॥  
> लिखित्वा तच् च इत्य्-आदि अष्टादश-सहस्राणि इत्य् अन्तं च ।

श्रीमद्-भागवतस्य श्रीमद्-भगवत्-प्रियत्वेन भागवताभीष्टत्वेन च परम-सात्त्विकत्वम् आह—पाद्म-पुराणे इति । तत्रैव च श्री-गौतम-प्रश्नः—


> पुराणं त्वं भागवतं पठसे पुरतो हरेः ।  
> चरितं दैत्य-राजस्य प्रह्लादस्य च भूपते ॥ [प।पु।]

तत्र वञ्जुली-माहात्म्ये तस्य तस्मिन्न् उपदेशः—


> रात्रौ तु जागरः कार्यः श्रोतव्या वैष्णवी कथा ।  
> गीतानाम् असहस्रं च पुराणं शुक-भाषितम् ।  
> पठितव्यं प्रयत्नेन हरेः सन्तोष-कारणम् ॥ [प।पु।]

तत्रैवान्यत्र—


> अम्बरीष शुक-प्रोक्तं नित्यं भागवतं शृणु ।  
> पठस्व स्व-मुखेनैव यदीच्छसि भव-क्षयम् ॥ [प।पु।]

स्कान्दे प्रह्लाद-संहितायां द्वारका-माहात्म्ये—


> श्रीमद्-भागवतं भक्त्या पठते हरि-सन्निधौ ।  
> जागरे तत्-पदं याति कुल-वृन्द-समन्वितः ॥ इति ।

एवं तत्त्व-वादि-धृते गारुड-वचने च—


> । । । । । । । । । । पूर्णः सोऽयम् अतिशयः ।  
> अर्थोऽयं ब्रह्म-सूत्राणां भारतार्थ-विनिर्णयः ॥  
> गायत्री-भाष्य-रूपोऽसौ वेदार्थ-परिबृंहितः ।  
> पुराणानां साम-रूपः साक्षाद्-भगवतोदितः ॥  
> द्वादश-स्कन्ध-युक्तोऽयं शतविच्-छेद-संयुतः ।  
> ग्रन्थोऽष्टादश-साहस्रः श्रीमद्-भागवताभिधः ॥ इति ।

अत्र “ब्रह्म-सूत्राणाम् अर्थस्” तेषाम्  अकृत्रिम-भाष्य-भूत इत्य् अर्थः । तस्मात् तद्-भाष्य-भूते स्वतः-सिद्धे तस्मिन् सत्य् अर्वाचीनम् अन्यद् अन्यद् भाष्यं स्व-स्व-कपोल-कल्पितं तद्-अनुगतम् एवादरणीयम् इति गम्यते । भारतार्थ-विनिर्णयः—भारतस्यार्थ-विनिर्णयो यत्र सः । भगवत्य् एव तात्पर्यात् तस्यापि । यद् वा, भारतार्थस्य विनिर्णयो वेदार्थ-तुल्यत्वेन विशिष्य निर्णयो यत्रेति । यस्माद् एव श्री-भगवत्-परस् तस्माद् एव गायत्री-भाष्य-रूपोऽसाव् इति ।

यत् तु द्वादशे ॐ नमस् ते [भा।पु। १२.६.६७] गद्येषु तद्-अर्थत्वेन सूर्यः स्तुतः । तत् तु परमात्म-दृष्ट्यैव, न तु स्वातन्त्र्येणेत्य् अदोषः । तथैवाग्रे श्री-शौनक-वाक्ये ब्रूहि नः श्रद्दधानानां व्यूहं सूर्यात्मनो हरेः [भा।पु। १२.११.२८] इति । न चास्य भर्गस्य सूर्य-मण्डल-मात्राधिष्ठानत्वम् । मन्त्रे वरेण्य-शब्देनात्र च ग्रन्थे पर-शब्देन परमैश्वर्य-पर्यन्तताया दर्शितत्वात् । 

तद् एवम् अग्नि-पुराणेऽप्य् [२१६.१५] उक्तम्—


> ध्यानेन पुरुषोऽयं च द्रष्टव्यः सूर्य-मण्डले ।  
> सत्यं सदा-शिवं ब्रह्म विष्णोर् यत् परमं पदम् ॥ इति ।

अथ “श्रीमद्-भागवताभिधः” इति । भागवतत्वं भगवत्-प्रतिपादकत्वम् । श्रीमत्त्वं भगवन्-नामादेर् इव तादृश-स्वाभाविक-शक्तिमत्त्वम्, नित्य-योगे मतुप् । अतः समस्ततयैव निर्दिश्य नीलोत्पलवत् तन्-नामत्वम् एव बोधितम् । अन्यथा त्व् अविमृष्ट-विधेयांशता-दोषः स्यात् । अत एवोक्तम्—श्रीमद्-भागवते महा-मुनि-कृते [भा।पु। १.१.२] इति । टीका-कृद्भिर् अपि श्रीमद्-भागवताभिधः इति । अतः क्वचित् केवल-भागवताख्यत्वं तु सत्यभामा-सत्या इतिवत् । 

“वेदार्थ-परिबृंहितः” इति । वेदार्थस्य परिबृंहणं यस्मात् । तच् चोक्तम् इतिहास-पुराणाभ्यां वेदं समुपबृंहयेत् [म।भा। १.१.२६७, वायु।पु। १.२००] इत्य्-आदि । पुराणानां साम-रूपः इति । वेदेषु सामवत्—सर्वेषु पुराणेषु श्रेष्ठ इत्य् अर्थः । 

“साक्षाद् भगवतोदितः” इति कस्मै येन विभासितोऽयं [भा।पु। १२.१३.१९] इत्य् उपसंहार-वाक्यानुसारेण ज्ञेयम् । “शत-विच्छेद-संयुतः” इति विस्तर-भिया न विव्रियते ।

तद् एवं श्रीमद्-भागवतं सर्व-शास्त्र-चक्रवर्ति-पदम् आप्तम् इति स्थिते हेम-सिंहासनम् आरूढम् इति तैर् यद् व्याख्यातम् । तद् एव युक्तम् । अतः श्रीमद्-भागवतस्यैवाभ्यासावश्यकत्वं श्रेष्ठत्वं च संवत्सर-प्रदीप-धृत-स्कान्द-वचने [विष्णु-खण्डे मार्ग-शीर्ष-माहात्म्ये १६.४०,४२,४४,३३] 


> शतशोऽथ सहस्रैश् च किम् अन्यैः शास्त्र-सङ्ग्रहैः ।  
> न यस्य तिष्ठते गेहे शास्त्रं भागवतं कलौ ॥  
> कथं स वैष्णवो ज्ञेयः शास्त्रं भागवतं कलौ ।  
> गृहे न तिष्ठते यस्य स विप्रः श्वपचाधमः ॥  
> यत्र यत्र भवेद् विप्र शास्त्रं भागवतं कलौ ।  
> तत्र तत्र हरिर् याति त्रिदशैः सह नारद ॥  
> यः पठेत् प्रयतो नित्यं श्लोकं भागवतं मुने ।  
> अष्टादश-पुराणानां फलं प्राप्नोति मानवः ॥ इति ।

तद् एवं परमार्थ-विवित्सुभिः श्री-भागवतम् एव साम्प्रतं विचारणीयम् इति स्थितम् । अत एव सत्स्व् अपि नाना-शास्त्रेष्व् एतद् एवोक्तं—कलौ नष्ट-दृशाम् एष पुराणार्कोऽधुनोदितः इति । अर्कता-रूपकेण तद् विना नान्येषां सम्यग्-वस्तु-प्रकाशकत्वम् इति प्रतिपद्यते । यस्यैव श्रीमद्-भागवतस्य भाष्य-भूतं श्री-हयशीर्ष-पञ्चरात्रे शास्त्र-कथन-प्रस्तावे गणितं तन्त्र-भागवताभिधं तन्त्रम्, यस्य साक्षाच् छ्री-हनुमद्भाष्य-वासनाभाष्य-सम्बन्धोक्ति-विद्वत्कामधेनु-तत्त्वदीपिका-भावार्थदीपिका-परमहंसप्रिया-शुकहृदयादयो व्याख्या-ग्रन्थाः । तथा मुक्ताफल-हरिलीला-भक्तिरत्नावल्य्-आदयो निबन्धाश् च विविधा एव तत्-तन्-मत-प्रसिद्ध-महानुभाव-कृता विराजन्ते । यद् एव च हेमाद्रि-कृत ग्रन्थस्य [चतुर्वर्ग-चिन्तामणेः] दान-खण्डे पुराण-दान-प्रस्तावे मत्स्य-पुराणीय-तल्-लक्षण-धृत्या प्रशस्तम् । हेमाद्रि-कृत-ग्रन्थस्य परिशेष-खण्डस्य काल-निर्णये च कलि-युग-धर्म-निर्णये कलिं सभाजयन्त्य् आर्याः [भा।पु। ११.५.३६] इत्य्-आदिकं यद्-वाक्यत्वेनोत्थाप्य यत् प्रतिपाद्य-धर्म एव कलाव् अङ्गीकृतः । संवत्सर-प्रदीपे च तत्-कर्त्रा शतशोऽथ सहस्रशः इत्य्-आदिकं प्राग्-दर्शित-स्कान्द-वचन-जातम् उत्थाप्य सर्व-कलि-दोषतः पावित्र्याय कतिचिच् छ्रीमद्-भागवत-वचनानि लेख्यानीति लिखितानि । 

अत एव सर्व-गुण-युक्तत्वम् अस्यैव दृष्टं धर्मः प्रोज्झित-कैतवोऽत्र [१.१.२] इत्य्-आदिना, 


> वेदाः पुराणं काव्यं च प्रभुर् मित्रं प्रियेव च ।  
> बोधयन्तीति हि प्राहुस् त्रिवृद् भागवतं पुनः ॥

इति हेमाद्रि-वचने चेति[^१२] । मात्स्यादीनां यत् पुराणाधिक्यं श्रूयते, तत् त्व् आपेक्षिकम् इति । 

[^१२]:
    तत्त्व-सन्दर्भे “मुक्ता-फले” इत्य् अधिकः पाठः । वस्तुत एतद् वाक्यं श्री-वोपदेव-कृत-हरि-लीला-ग्रन्थे प्राप्यते (१.९) ।


तद् इत्थं सर्वम् अभिप्रेत्य महोपक्रम-श्लोकम् एव श्री-विष्णु-पुराणीय-भगवच्-छब्द-निरुक्तिवत् साक्षात् श्री-कृष्णाभिधेयत्वेनापि योजयति **जन्माद्यस्य **इति । नराकृति परं ब्रह्म [बृहत्-सहस्र-नाम-स्तोत्रे] इति पुराण-वर्गात्, तस्मात् कृष्ण एव परो देवः [गो।ता।उ। १.४९] इति गोपाल-तापनी-श्रुतेश् च । **परं श्री-कृष्णं धीमहि **। 

अस्य स्वरूप-लक्षणम् आह **सत्यम् इ**ति । सत्य-व्रतं सत्य-परं त्रि-सत्यं [भा।पु। १०.२.२६] इत्य् आदौ तथा-श्रुतत्वात् ।


> सत्ये प्रतिष्ठितः कृष्णः सत्यम् अत्र प्रतिष्ठितम् ।  
> सत्यात् सत्यं च गोविन्दस् तस्मात् सत्यो हि नामतः ॥ [म।भा। ५.६८.१२]

इत्य् उद्यम-पर्वणि सञ्जय-कृत-श्री-कृष्ण-नाम्नां निरुक्तौ च तथा श्रुतत्वात् । एतेन तद्-आकारस्याव्यभिचारित्वं दर्शितम् । 

तटस्थ-लक्षणम् आह—**धाम्ना स्वेन **इत्य्-आदि । स्वेन स्व-स्वरूपेण, धाम्ना श्री-मथुराख्येन **सदा निरस्तं कुहकं **माया-कार्य-लक्षणं येन तम् । 


> मथ्यते तु जगत् सर्वं   
> ब्रह्म-ज्ञानेन येन वा ।  
> तत्-सार-भूतं यद् यस्यां   
> मथुरा सा निगद्यते ॥ [गो।ता।उ। २.६६] इति गोपालोत्तर-तापनी-प्रसिद्धेः । 

लीलाम् आह—**आद्य् अस्य **नित्यम् एव श्रीमद्-आनकदुन्दुभि-व्रजेश्वर-नन्दनतया श्री-मथुरा-द्वारका-गोकुलेषु विराजमानस्यैव तस्य कस्मैचिद् अर्थाय लोके प्रादुर्भावापेक्षया । यतः श्रीमद्-आनकदुन्दुभि-गृहाज् जन्म तस्माद् य **इतरतश् च **इतरत्र श्री-व्रजेश्वर-गृहेऽपि **अन्वयात् **पुत्र-भावतस् तद्-अनुगतत्वेनागच्छत् । उत्तरेणैव य इति पदेनान्वयः । यत इत्य् अनेन तस्माद् इति स्वयम् एव लभ्यते । 

कथम् अन्वयात् ? तत्राह—**अर्थेषु **कंस-वञ्चनादिषु तादृश-भाववद्भिः श्री-गोकुल-वासिभिर् एव सर्वानन्द-कदम्ब-कादम्बिनी-रूपा सा सा कापि लीला सिध्यतीति तल्-लक्षणेषु वा अर्थेषु **अभिज्ञः **। ततश् च **स्वराट् **स्वैर् गोकुल-वासिभिर् एव राजते इति । तत्र तेषां प्रेम-वशताम् आपन्नस्याप्य् अव्याहतैश्वर्यम् आह तेन इति । य **आदि-कवये **ब्रह्मणे ब्रह्माणं विस्मापयितुं **हृदा **सङ्कल्प-मात्रेणैव ब्रह्म सत्य-ज्ञानानन्तानन्द-मात्रैक-रस-मूर्ति-मयं वैभवं **तेने **विस्तारितवान् । **यद् **यतस् तथाविध-लौकिकालौकिकता-समुचित-लीला-हेतोः **सूरयस् **तद्-भक्ता **मुह्यन्ति **प्रेमातिशयोदयेन वैवश्यम् आप्नुवन्ति । **यद् **इत्य् उत्तरेणाप्य् अन्वयात् । यद् यत एव तदृश-लीलातस् **तेजो-वारि-मृदाम् अपि **यथा यथावद् **विनिमयो **भवति । तत्र तेजसश् चान्द्रादेर् विनिमयो निस्तेजो-वस्तुभिः सह धर्म-परिवर्तः । तत् श्री-मुखादि-रुचा चन्द्रादेर् निस्तेजस्त्वाविधानात् निकट-स्थ-निस्तेजो-वस्तुनः स्व-भासा तेजस्वितापादनाच् च । तथा वारि द्रवश् च कठिनं भवति । वेणु-वाद्येन मृत्-पाषाणादिः द्रवतीति । यतः श्री-कृष्णे **त्रि-सर्गः **श्री-गोकुल-मथुरा-द्वारका-वैभव-प्रकाशः **अमृषा **सत्य एवेति ॥१॥

———————————————————————————————————————

**मधुसूदन-सरस्वती (परमहंस-प्रिया) :**

हरिः ॐ चत् सत् ।

श्री-कृष्णं परमं तत्त्वं नत्वा तस्य प्रसादतः ।

श्री-भागवत-पद्यानां कश्चिद् भावः प्रकाश्यते ॥१॥

अनुदिनम् इदम् आयु सर्वदासत्-प्रसङ्गैः

बहु-विध-परितपैः क्षीयतेऽव्यर्थम् एव ।

हरि-चरित-सुधाभिः सिच्यमानं तद् एतत्

क्षणम् अपि सफलं स्याद् इत्य् अयं मे श्रमोऽत्र ॥२॥

कृत्स्न-ग्रन्थ-तात्पर्य-विषयौभतम् अर्थं दर्शयन् भगवान् बादरायणिस् तम् एव ध्येयत्वेनोपशिक्षयन् मङ्गलम् आचरति—**जन्माद्यस्य **इति । तं **परं सत्यं धीमहि** इति-सम्बन्धः । **सत्यम्** अबाध्यम् । **तत्** किंस्विद्व्यवहारमात्राबाध्यम् । तद्व्यावर्तनायाह—**परम्** इति । परमार्थ-सत्यम् अत्यन्ताबाध्यम् इत्य् अर्थः । तथा च श्रुतिः—सत्यस्य सत्यम् इति प्राणा वै सत्यं तेषाम्  एष सत्यम् इति । प्राण-शब्दोदितानां व्यवहारतः सत्यानाम् अधिष्ठान-भूतं परमार्थ-सत्यम् आत्मानं दर्शयति । एवं, सत्यं ज्ञानम् अनन्तं ब्रह्म ।  ऐतदात्म्यम् इदं सर्वं । तत् सत्यं स आत्मा । तत्त्वम् असि इत्य्-आदि-श्रुतिर् अपि ब्रह्मात्म-शब्दोदितं परं तत्त्वम् अबाध्यं दर्शयति । सर्व-भ्रमाधिष्ठानत्वात् सर्व-बाधावधित्वाच् च परमार्थ-सत्यम् । न हि निरधिष्ठानो भ्रमोऽस्ति, न वा निरवधिर् बाधः । तत्र सर्व-भ्रमाधिष्ठानत्वं **जन्माद्य् अस्य** **यतः** इत्य्-आदिना दर्शितं, सर्व-बाधावधित्वं च **तेजो-वारि-मृदां यथा विनिमयो यत्र त्रिसर्गो मृषा** इत्य्-आदिना । तं **परं सत्यं** सर्वाधिष्ठानं सन्-मात्रम् अखण्ड-वाक्यार्थ-भूतं श्रुत्वा मत्वा च वयं मुमुक्षवो **ध्यायेम** निदिध्यासेम । ध्यानम् अत्र निदिध्यासन-रूपम् एवाभिप्रेतं, न तूपासनम् । निदिध्यासनं हि वस्तु-स्वरूपापेक्ष-प्रत्ययानन्तरित-शाब्द-ज्ञान-सन्तति-रूपम् । आत्मा वा अरे द्रष्टव्यः श्रोतव्यो मन्तव्यो निदिध्यासितव्यः इति श्रुत्या, ततस् तु तं पश्यते निष्कलं ध्यायमान इति श्रुत्या च आत्म-साक्षात्कारत्वेन विहितम् । उपासनं तु वस्तु-स्वरूपानपेक्षं पुरुषेच्छा-मात्रं तन्-मानस-क्रिया-प्रवाह-रूपम् । यथा, यस्यै देवतायै हविर् गृहीतं स्यात् तां ध्यायेद् वषट्करिष्यन् इत्य्-आदि । इदं च वस्तु-स्वरूपानपेक्षम् अपि तद्-अविरोधि, किञ्चित् तद्-विरोध्य् अपि । यथा, वाचं धेनुम् उपासीत इत्य्-आदि । द्विविधम् अप्य् उपासनं श्रुत्या ब्रह्मणि निषिद्धं, तद् एव ब्रह्म त्वं विद्धि नेदं यद् इदम् उपासते इति ।

शुद्ध-गोचराया वृत्तेर् उपनिषन्-मात्र-करणकत्वात्, तं त्व् औपनिषदम् इत्य्-आदि-श्रुतेः, तस्या एवावर्त्यमानाया निदिध्यासन-रूपत्वाद्य्-उक्तं शुद्ध-गोचरत्वम् । एतावन् मात्र-पर्यवसानाच् च सर्वसाधनविधीनां, **धीमहि** इत्य् उक्तम् । एतस्य च मङ्गलत्वं—


> सर्वदा सर्व-कार्येषु नास्ति तेषाम् अमङ्गलम् ।  
> येषां हृदिस्थो भगवान् मङ्गलायतनो हरिः ॥

इत्य्-आदि-शास्त्र-सिद्धम् । एवं शुद्धस्य ब्रह्मणो निदिध्यास्यमानस्य परमार्थ-सत्यताम् उपपादयितुं तत्-पदार्थ-स्वरूपताम् आह—**जन्माद्य् अस्य** **यत** इत्य्-आदिना । **अस्य** प्रत्यक्षादि-सकल-प्रमाण-सन्निधापितस्य जगतो **जन्मादि** जन्म-स्थिति-भङ्गं **यतो** भवतीति, **तं सत्यं धीमहि** इति सम्बन्धः । तथा च श्रुतिः—यतो वा इमानि भूतानि जायन्ते येन जातानि जीवन्ति यत् प्रयन्त्य् अभिसंविशन्ति इत्य् आद्या, आनन्दो ब्रह्मेति व्यजानात्, आनन्दाद् वै खल्व् इमानि भूतानि जायन्ते इत्य्-आद्या च, जगज्-जन्म-स्थिति-लय-कारणतां ब्रह्मणो दर्शयति । **यत** इति प्रकृतौ पञ्चमी । जनिकर्तुः प्रकृतिः इति पाणिनि-स्मरणात् । **जन्मादि** इति तद्-गुण-संविज्ञानो बहुव्रीहिः । सर्वादीनि सर्व-नामानि इतिवत् । जन्मनश् चादित्वं श्रुति-निर्देशापेक्षं वस्तु-वृत्तापेक्षं च । 

ननु असद् वा इदम् अग्र आसीत् इति श्रुतेः, शून्यम् एव जगत्-कारणम् अस्तु । नेत्य् आह—**अन्वयात्** इति । इदं सदिदं सद् इतिः - सद्रूपस्यैव कारणस्य कार्येष्वनुस्यूतत्वात् । **इतरतश् च **- असतोऽनन्वयात् शून्यम् इति - प्रतीत्यभावात्, कुतस्तु खलु सोम्यैवं स्यादिति होवाच कथमसतः सज्जायेत—इतिवाक्येनासतः कारणताप्रतिषेधाच् च । सद्रूपं ब्रह्मैव जगदुपादानम् इत्य् अर्थः । सदेव सोम्येदमग्र आसीत् इति श्रुतिवाक्यान्वयात् । **इतरतश् च **- असद्वा इदमग्र आसीत्  इत्यसतः सत्तान्वयाच्चेति—वा । तथा चासत्यमिदं सूक्ष्मत्वेन गौण्या वृत्त्या सत्ये च योजनीयम् । एतच्च समाकर्षात् इति सूत्रेण व्याख्यातम् । **इतरतश् च **इत्यत्र चकारादसतोऽन्वयलाभः । अथवा - कार्यान्वयाद् ब्रह्म कारणमित्य् उक्ते, कार्यविनाशे तस्य विनाशमाशङ्क्योक्तम्—**इतरतश् च **इति । तथा हि - घटनाशेऽपि तदन्विता मृन्न विनश्यति । घटभिन्ने शरावादौ तस्या **अन्वयात्** । एवं सदपि । **इतरत** - इतरत्र कार्यान्तरे तदुपलभ्यान्वयादित्य् अर्थः । वाक्यार्थानुपपत्त्यादिदोषाच्च, नासतो जगत्कारणतेत्याह—**अर्थेष्वभिज्ञ** इति । न हि सताप्यर्थेनाविदित्वा कश्चिद्रचयितुं शक्यते, किं पुनरवस्तुनेति - भावः । तथा च श्रुतिः—यः सर्वज्ञः सर्वविद्यस्य ज्ञानमयं तपस्तस्मादेतद्ब्रह्म नाम रूपम् अन्नं च जायत इति, सदेव सोम्येदमग्र आसीद् एकम् एवाद्वितीयं तद् ऐक्षत बहु स्यां प्रजायेय - इत्य्-आद्या चित्स्वरूपसाधनप्रयोजनादिविज्ञानवत एव जगत्कारणत्वं दर्शयति । **अभितः** - सर्वप्रकारेण सामान्यतो विशेषतश् च सर्वं वस्तु जानातीति **अभिज्ञः** । सर्वज्ञः सर्वविद् इति - पदद्वयार्थो दर्शितः । **अर्थेष्व्** इति सप्तमी सर्वत्रैकरूपेव वृत्त्या कल्पितत्वरूपा विषयतेति सूचयति । अथवा - **अन्वयादितरतश्चार्थेष्व्** इति पूर्वेणैव सम्बन्धः । एवं च सर्वज्ञत्वोपादानत्वेन **परमाणुकारणवादः** **प्रधानकारणवादश् च **निराकृतः । 

ननु मा भूत्कारणता परमाणूनाम् । प्रधानस्य तु भविष्यति । सत्त्वपरिणामेन सार्वज्ञ्यसम्भवात् । ब्रह्मणश् च निर्धर्मकत्वेन सर्वज्ञानाकर्तृत्वादिति । अत आह—**स्वराड्** इति । स्वयम् एव राजते प्रकाशत इति **स्वराट्** । अन्यानपेक्षः प्र(क्षप्र)काशरूप इत्य् अर्थः । तथा च, सविता प्रकाशत - इत्य्-आदिवत्कर्तृत्वौपचारिकत्वेन, सर्वविषयकज्ञानरूपस्य विवक्षित्वान्न प्रधानस्याचेतनस्य कारणताप्रसङ्ग इत्य् अर्थः । एवञ्चैकविज्ञानप्रतिज्ञा समर्थिता भवति । अन्यथा प्रधानविज्ञानेन तत्कार्यज्ञानसम्भवेऽपि तदकार्याणां पुरुषाणां ज्ञानासम्भवात् । ब्रह्मणि विदिते तु पुरुषाणां स्वत एव तद्रूपत्वादितरेषां च तत्र कल्पितत्वेन तदव्यतिरेकात्, येनाश्रुतं श्रुतं भवत्यमतं मतमविज्ञातं विज्ञातम् इत्य्-आदिश्रुत्या कस्मिन्नु भगवन्विज्ञाते सर्वमिदं विज्ञातं भवति इत्याद्यया आत्मनि खल्वरे दृष्टे श्रुते मते विज्ञाते इदं सर्वं विदितम् इत्याद्यया च प्रतिपादितैकविज्ञानेन सर्वविज्ञानोपपत्तेः ।

ननु ब्रह्मकारणत्वेऽप्येकविज्ञानेन सर्वविज्ञानप्रतिज्ञा नोपपद्यते । वेदस्यापौरुषेयत्वेन स्वातन्त्र्याभ्युपगमात् । तस्य ब्रह्मकार्यत्वे पौरुषेयत्वेनाप्रामाण्यप्रसङ्गात्किम्बला ब्रह्मकारणतापि व्यवस्थाप्येत । तस्मात्सङ्कोचितायां प्रतिज्ञायां स्वकार्यापेक्षया प्रज्ञानम् अपि लब्धप्रसरमित्याशङ्क्याह—**तेने** इत्य्-आदि । **ब्रह्म** - वेदं, **यस्तेने** - विस्तारितवांश्छ्वासप्रश्वासादिवल्लीलयाविर्भावितवान् । तथा च श्रुतिः—अस्य महतो भूतस्य नि(निः)श्वसितमेतद्यदृग्वेदो यजुर्वेद - इत्य्-आद्या वेदस्यापि ब्रह्मोपादानतां दर्शयति । न च ब्रह्मकार्यत्वे सति तस्य पौरुषेयत्वम् । पुरुषमात्रजन्यत्वेऽपि पौरुषेयत्वे, वर्णानां नित्यत्वेऽप्यानुपूर्वीविशेषस्य पुरुषजन्यत्वात्, मीमांसकम्मन्यस्यापि वेदाप्रामाण्यप्रसङ्गः । वर्णनित्यतामात्रेणैवापौरुषेयत्वव्यवस्थापने लौकिकवाक्यस्यापि तत्प्रसङ्गः । तस्मान्मानान्तरेणार्थमुपलभ्य रचितत्वं पौरुषेयत्वं सापेक्षलक्षणाप्रामाण्यप्रयोजकम् । तच्च न वेदे । वेदार्थस्य माना(न्तरा)गोचरत्वात् । इदम् एव श्रुत्या नि(निः)श्वसितदृष्टान्तेन दर्शितम् । यथा हि निः(नि)श्वासः पुरुषाज्जायमानोऽपि न पुरुषचिकीर्षाजन्यः, सुषुप्तावपि दर्शनात्; एवं वेदो ब्रह्मणः सकाशाज्जायमानोऽपि न चिकीर्षाजन्यः, तदर्थस्य वेदातिरिक्तमानाविषयत्वात् । तथा वेदतदर्थज्ञानयोस्तुल्यकालत्वान्न ब्रह्मणः सार्वज्यव्याघातो, न वा वेदस्य पौरुषेयत्वम् । एवं च सत्येकविज्ञानेन सर्वविज्ञानप्रतिज्ञा न सङ्कोचनीया । बाधकाभावात् । अत्र चेदमनुमानं सूचितं - वेदनिष्ठसर्वार्थप्रकाशनशक्तिः सदुपादाननिष्ठा कार्यगतप्रकाशनशक्तित्वाद्वह्न्युपादानकदीपगतप्रकाशनशक्तिवद् इति । अतो वेदोपादानत्वेनापि ब्रह्मणः सार्वज्यसिद्धिः । **केचिद्** - हिरण्यगर्भ एव वेदप्रवक्ता जगत्कारणं च - इत्याहुः । तन्निराकरोति - **हृदा य आदिकवय** इति । आदिकविर्हि हिरण्यगर्भः । **तस्मै हृदा** सह **यो ब्रह्म तेने** । अन्तःकरणं सूक्ष्ममहाभूतकार्यमुत्पाद्य तदुपाधेर्हिरण्यगर्भस्य वेदार्थज्ञानं कारितवानित्य् अर्थः । तथा च श्रुतिः—


> यो ब्रह्माणं विदधाति पूर्वं यो वै वेदांश् च प्रहिणोति तस्मै ।  
> तं ह देवमात्मबुद्धिप्रकाशं मुमुक्षुर्वै शरणमहं प्रपद्ये ॥ 

इति हिरण्यगर्भतद्वेदाविर्भावयोः परमेश्वराधीनतां दर्शयति । तदपि **हृदा** - **मनसैव तेने**, न तु मुखेनाध्यापितवान् । अनेन - सर्वान्तर्यामित्वं - दर्शितम् । तथा च श्रुतिः—यः सर्वेषु भूतेषु तिष्ठति, सर्वेभ्यो भूतेभ्योऽन्तरो, यं सर्वाणि भूतानि न विदुर्यस्य सर्वाणि भूतानि शरीरं यः सर्वाणि भूतान्यन्तरा यमयत्येष त आत्मान्तर्याम्यमृत - इत्य्-आद्या सर्वान्तर्यामित्वेन परमात्मानं प्रतिपादयति ।

ननूदाहृत-श्रुतीनां ब्रह्मणि प्रामाण्यं न सम्भवति, ब्रह्मणः सिद्धत्वेन मानान्तरायोग्यत्वाद् अन्ततः स्वरूप-चैतन्यस्यैव मानान्तरत्वात् । तथा च तत्-संवादे श्रुतीनां नाज्ञात-ज्ञापकत्व-लक्षणं प्रामाण्यम् । विसंवादे तु बाधित-विषयत्वात् सुतराम् अप्रामाण्यम् । तथा च प्रधान-परमाण्व्-आदि-कारणता-बोधकम् अनुमानं लब्धावकाशं भविष्यतीत्य् आह—**मुह्यन्ति यत् सूरय** इति । **यत्** यत्र यस्मिन् विषयेऽखण्डानन्दाद्वये स्वरूप-चिन्-मात्र-लक्षणे । **सूरयः** तार्किकादयः । **मुह्यन्ति** मोह-ज्ञानम् अनुभवन्ति । **मोहो** द्विविधः—आवरण-रूपो विक्षेपरूपश् च । आवरण-रूपोऽप्य् असत्ता(त्त्वा)वरण-रूपोऽभानावरण-रूपश् चेति द्विविधः । नास्ति शुद्धं ब्रह्म न भासते च इति द्विविधोऽपि मोहो वेदान्त-शास्त्र-विमुखैर् अनुभूयते । वेदान्त-शास्त्र-विचार-पराणां तु परोक्ष-ज्ञानेनासत्तावरणनिवृत्तावप्यभानावरणमनुवर्तत एव, नास्ति ब्रह्म इति प्रतीत्यनुदयेऽपि मम न भाति ब्रह्मे इति तेषां प्रतीतेः । अत एव, ते तदभानावरणनिवर्तकस्य साक्षात्कारस्य साधनान्यनुतिष्ठन्ति । एवं च विक्षेपावरणकार्यं भ्रमविशेषरूपं प्रत्यक्षम् एव । यतो - जीवाद्भिन्न एवेश्वरो जगतो निमित्तकारणमात्रम् एव इति तार्किक-वैशेषिक-पातञ्जल-पाशुपतादयो व्यवहरन्ति । साङ्ख्य-मीमांसकादयस् तु जगन्-निमित्त-कारणत्वेनापि नेश्वरम् उपपादयन्ति, किन्तु प्रधान-परमाण्व्-आद्य् एव तेन रूपेणोपास्यम् इत्य् आहुः । तस्माद् ब्रह्म-विषयक-मोहस्यापरोक्षत्वात् स्वरूप-चैतन्यस्य च तत्-साधकत्वेन तद्-अनिवर्तकत्वात् तन्-निवर्तक-वृत्त्य्-उत्पादनेन वेदान्तानां प्रामाण्यम् अव्याहतम् एव । सिद्धत्वेऽपि च ब्रह्मणो मानान्तरायोग्यत्वं रूपादि-हीनत्वेन व्युत्पादितं भाष्य-कार-प्रभृतिभिः । एवं पूर्वार्धेन तत्-पद-वाच्यार्थम् उक्त्वा, (अ)परार्धेन तल्-लक्ष्यं वक्तुम् आरभमाणो ऽध्यारोपापवादाभ्यां निष्प्रपञ्चं प्रपञ्च्यते इति न्यायेनाह—**तेजो-वारि- **इत्य्-आदिना । **यत्र** ब्रह्मणि; त्रयाणां तेजोऽबन्नानां सर्गस् त्रिसर्गः, स; **मृषा** - मिथ्यैव, शुक्तौ रजतवत् । छान्दोग्ये सृष्टि-प्रकरणे तेजोऽब्-अन्नानां साक्षात्-पठितत्वात् त्रिसर्ग इत्य् उक्तम् । वियद्-अधिकरण-न्यायेन तु पञ्च-भूत-सर्ग इति द्रष्टव्यम् । 

तन्-मिथ्यात्वे दृष्टान्तमाह—**तेजो-वारि-मृदां यथा विनिमय** इति । **विनिमयो** - व्यत्ययो व्यत्यासो व्यामिश्रीभावोऽन्यस्मिन्न् अन्यावभास-रूप इति यावत् । तथा च, श्रुतिः—यदग्ने रोहितं रूपं तेजसस् तद्-रूपं, यच् छुक्लं तद् अपां, यत् कृष्णं तद् अन्नस्यापागाद् अग्नेर् अग्नित्वं, वाचारम्भणं विकारो नामधेयं, त्रीणि रूपाणीत्य् एव सत्यम् इत्य्-आदिना कृत्स्नस्यापि विकारस्यानृततां दर्शयति । न ह्य् आरम्भ-वादो वा परिणाम-वादो वा सम्भवति । तथा हि—परमाणुः परमाण्व्-अन्तरेण संयुज्यमानो द्व्यणुकम् आरभते  इत्य् अभ्युपेयते । तत्र द्व्य्-अणुका-समवायि-कारण-भूतः संयोगः परमाण्वोः कार्त्स्न्येन वा समवायाद् एकदेशेन वा । आद्ये प्रथिमानुपपत्तिः । द्वितीये सावयवत्वापत्तिः । एवं परिणामोऽपि प्रधानस्य कार्त्स्न्येन तद्-एकदेशेन वा । आद्ये कारण-विनाशापत्तिः । द्वितीये सावयवत्वापत्तिः । न चेष्टम् एव तत् । सावयवत्वे तस्यापि जन्यत्वेन मूल-कारणत्वानुपपत्तिः । एवं कार्यम् अपि कारण-व्यापारात् प्राक्-सद्-असद् वा प्राग्-असत्-सद् वा । आद्ये कथं कार्य-कारण-भाव-ग्रहः । न हि ख-पुष्पेण समं कस्यचित् सम्बन्धो गृह्यते ।

ननुत्पत्स्यति घट इव, प्रतियोगित्वेनासतोऽपि कार्यत्वं भविष्यतीति चेत् । हन्त, प्रागभावप्रतियोगित्वं निराश्रयं साश्रयं वा । आद्ये शशविषाणतुल्यता । द्वितीये सत्कार्यवादापत्तिः । प्रागभावप्रतियोगित्वाश्रयत्वेनैव कार्यसत्त्वाङ्गीकारात् । न च सत्कार्यवादोऽपि घटते । कारणव्यापारवैयर्थ्यापत्तेः । आविर्भावतिरोभावयोर् अपि सदसत्त्वविकल्पग्रासात् । तस्मात्सदसद्विलक्षणत्वेनैवानिर्वचनीयतैव कार्यकारणयोरिति विवर्तवादोऽवशिष्यते । तथा चाविद्यावशाच्छुद्धे ब्रह्मणि द्वैताभासो मिथ्येत्यर्थः ।

नन्वविद्याकार्याणामसत्यत्वेऽप्यविद्यायाः सत्यत्वमस्तु, अनादिभावत्वाद् ब्रह्मवत् । कल्पकशून्यत्वाच् च । न हि द्वैतप्रपञ्चकल्पनाहेतोरविद्यायाः कल्पकान्तरमस्ति । स्वस्या एव कल्पकत्वे आत्माश्रयत्वात् । अविद्यान्तराभ्युपगमे चानवस्थानात् । तथा चैकविज्ञानेन सर्वविज्ञानव्याघातोऽनिर्मोक्षापत्तिश्चेति । अत आह—धाम्ना स्वेन सदानिरस्तकुहकमिति । **सदानिरस्तं** - नित्यनिवृत्तं, **कुहकं** - कपटमविद्याख्यं यस्मिंस्तत्तथा । तत्र हेतुः - स्वेन धाम्नेति । अखण्डानन्दाद्वितीयचैतन्यरूपत्वादित्य् अर्थः । तथा च श्रुतिः—सदेव सोम्येदमग्र आसीद् एकम् एवाद्वितीयम् - इत्य्-आदिरन्यथानुपपद्यमानैरेकैवाद्वितीयशब्दैरखण्डम् एव वस्तु प्रतिपादयति । दृग्दृश्यसम्बन्धानुपपत्त्या, कल्पितत्वेनैवाविद्यायाश्चैतन्यभास्यत्वनियमाच् च । एतस्या एव च स्वपरसाधारणकल्पनामूलत्वान्नाविद्यान्तराभ्युपगमदोषः । उत्पत्त्यनङ्गीकारेण, ज्ञप्तेश् च नित्यत्वेन, नात्माश्रयदोषः । अनादिभावत्वञ्चात्मनो नित्यत्वप्रयोजकं न भवति । किन्तु परमार्थसत्यत्वम् । अविद्यायाः सदसद्विलक्षणत्वाज्ज्ञाननिवृत्त्यो(निवर्त्यतो।निवर्त्यतयो)पपत्तिः । तथा च, मायातत्कार्यहीनः परमात्मा तत्पदलक्ष्यो दर्शितः । एतेनैव - त्वंपदलक्ष्योऽपि - दर्शितः । तस्यापि मायातत्कार्यहीनत्वात् । जाग्रत्स्वप्नसुषुप्तिसाक्षिणस्तद्वत्त्वाभावात् । एवञ्च, पदार्थज्ञानपूर्वकं वाक्यार्थबोधे सति तदावृत्तिरूपं निदिध्यासनमुपपन्नम् । अत्र **जन्माद्यस्य यत** इत्यनेनानन्दरूपत्वं दर्शितम् । आनन्दाद्ध्येव खल्विमानि भूतानि जायन्ते इत्य्-आदिश्रुतेः । अन्वयाद् इत्यनेन सद्रूपत्वं नित्यत्वं विभुत्वं च । सर्वदेशकालान्वयबोधनात् । स्वराड् इत्यनेन स्वप्रकाशज्ञानरूपत्वम् । धाम्ना स्वेन सदा निरस्तकुहकम् इत्यनेनाद्वितीयत्वम् । सत्यम् इत्यनेन परमार्थत्वम् । इति सत्यं ज्ञानमनन्तं ब्रह्म - विज्ञानमानन्दं ब्रह्म इत्य्-आदिवाक्यार्थो दर्शितः । अथ च त्वम्पदार्थोऽपि शक्यतेऽनेन श्लोकेन दर्शयितुम् । श्लेषालङ्कारस्यात्यन्तचारुताहेतुत्वात् । तथा हि - **यो** - जीवः अस्य - देहेन्द्रियादेः **जन्मादि** - विकारजातम् **अन्वयाद्** - अनुगतवानविद्ययात्मन्यारोपितवान् । **तं परं सत्यं धीमहि **इति सम्बन्धः । **अस्य** कीदृशस्य । **यतो** - गच्छतः । सर्वदा परिणममानस्येत्यर्थः । **जन्मादि** गच्छत इति वा ।

ननु जातो देवदत्तो - मृतो देवदत्त इति प्रतीतेः, तद्यथाग्नेः क्षुद्रा विस्फुलिङ्गा व्युच्चरन्त्येवम् एवास्मादात्मनः सर्व एत आत्मानो व्युच्चरन्ति इति श्रुतेश्च, स्वत एव जन्मादिमान्जीवोऽस्तु । नेत्याह—**इतरतश् च **इति । जन्माद्ययोग्यत्वादित्य् अर्थः । तथा च श्रुतिः—न जायते म्रियते वा विपश्चिन्नायं कुतश्चिन्न बभूव कश्चिद् इति  - अजो नित्यश्शाश्वतोऽयं पुराणो न हन्यते हन्यमाने शरीरे - इत्य्-आद्या स्मृतिश् च जीवस्य जन्मविनाशौ वारयति । कृतहानाकृताभ्यागमादिदोषप्रसङ्गादुपाध्युत्पत्तिमात्रेणैव व्युच्चरन्तीत्यादिश्रुत्युपपत्तेः । तद्गुणसारत्वाद् इत्य्-आदि-न्यायाच् चेति च-कारार्थः । देहम् इन्द्रियं मनः प्राणं च केचिद् आत्मत्वेन प्रतिपन्नाः । तान् निराकरोति--**अर्थेष्व् अभिज्ञ** इति । न हि भौतिकानां देहेन्द्रिय-प्राण-मनसां ज्ञातृत्वं सम्भवति । घटादाव् अपि तत्-प्रसङ्गाद्, एतेषां चानित्यत्वाद्, आत्मनित्यत्वस्य च व्यवस्थापितत्वात् । **एतेन** - विभुत्वम् अपि - **व्याख्यातम्** (?) । विभुत्वं हि मध्यमपरिमाणत्वेनानुपपद्यमानं परमाणुत्वे परममहत्त्वे वा व्यवतिष्ठेत् । **एतेन** - देहाद्यतिरिक्तोऽपि देहपरिमाण एवात्म इति - क्षपणकपक्षो निरस्तः (?) । तत्र परमाणुत्वे सकल-शरीर-व्यापि-सुख-दुःखानुपलम्भ-प्रसङ्गात् सकल-देह-व्यापकोऽस्तु । तर्हि देहेन्द्रियातिरिक्तो विभुर् एवात्मा ज्ञानाश्रयो, न तु ज्ञान-रूप इति । तत्राह—**स्वराड्** इति । स्वयम् एव राजत इति **स्वराट्**, स्वप्रकाश-ज्ञान-रूपः । न तु ज्ञानाश्रय इत्य् अर्थः । अत्रायं पुरुषः स्वयं-ज्योतिर् भवति इत्य्-आदि-श्रुतेः । सन्देह-विपर्ययाद्य्-अविषयत्वेन सर्वदा भासमानत्वात्, स्व-जन्य-ज्ञान-विषयत्वे च कर्तृ-कर्म-भाव-विरोधात्, ज्ञोऽत एव इति न्यायाज् ज्ञान-रूप एवात्मेत्य् अर्थः ।

ननु जीवस्य स्वप्रकाशज्ञानरूपत्वे जन्मादिशून्यत्वे च ब्रह्मणो भेदकाभावात्, स्वत एव च ब्रह्माभिन्नत्वे शास्त्रारम्भो निरर्थकः स्यात् । ब्रह्मावबोधस्य सर्वदा विद्यमानत्वादिति । **अत** आह—**तेनेऽब्रह्म हृदा य आदिकवये** इति । **हृदा** - मनसा तदुपाधिना तादात्म्यापन्नः सन्नब्रह्म ब्रह्मविपरीतं कर्तृत्वभोक्तृत्वादिलक्षणं संसारं संसरणरूपं विस्तारितवान् । तथा च श्रुतिः—स समानः सन्नुभौ लोकावनुसञ्चरति ध्यायतीव लेलायतीव सधीश्शन्नो(धीः स्वप्नो ?) भूत्व इत्य्-आद्या सम्बन्धादसंसारिणोऽपि संसारितां दर्शयति । तथा च तन्निवृत्तये ब्रह्मात्मतोपदेशो युक्त इत्य् अर्थः । संसारस्य मोक्षहेतुतां दर्शयति - **आदिकवय** इति । **आदिभूतं कं** - सुखं ब्रह्मानन्दरूपो मोक्ष इत्यर्थस्तस्य वयः प्राप्तिस्तदर्थम् । अय-वय गताव् इति स्मरणात् । निमित्तात्कर्मसंयोगे चेयं सप्तमी - चर्मणि द्वीपिनं हन्ति इतिवत् । न हि संसाराभावे श्रवणमननादिसाधनानुष्ठानं सम्भवति, न च तदभावे तत्प्रज्ञानोदयः, न च तमन्तरेणानाद्यविद्यानिवृत्तिरिति - मोक्षार्थम् एव संसारं विस्तारितवानित्य् अर्थः । तथा च श्रुतिः—रूपं रूपं प्रतिरूपो बभूव - तदस्य रूपं प्रतिचक्षणाय इति, मायाभिः पुरुरूप ईयत इति च । ब्रह्म वा इदमग्र आसीद् इति आत्मानम् एव वेदाहं ब्रह्मास्मि इति तस्मात्तत्सर्वमभवदिति च संसारद्वाराऽविद्यानिवृत्तिरूपं मोक्षं दर्शयति ।

ननु तर्हि भवतु स्वप्रकाशज्ञानरूप आत्मा, किन्तु नानन्दरूपः, प्रतिशरीरं भिन्नश्चेति - साङ्ख्यमतम् । तत्राह—**मुह्यन्ति यत्सूरय** इति । **यद्** - यत्र यस्मिञ्जीवस्वरूपे, **सूरयः** - तार्किकाद्यपेक्षया सुधियोऽपि साङ्ख्या, **मुह्यन्ति** - भ्राम्यन्ति शुद्धस्वरूपं जानन्तोऽप्यानन्दरूपत्वं प्रतिदेहमेकत्वं ब्रह्माभिन्नत्वञ्चाजानन्तः । तथा च श्रुतयः - एष एव परम आनन्द इति, एको देवः सर्वभूतेषु गूढ इति , अयमात्मा ब्रह्म इति तादृग्रूपतां जीवस्य बोधयन्ति । तदेतत्प्रेयः पुत्रात्प्रेयो वित्तात्प्रेयोऽन्यस्मात्सर्वस्मादान्तरं यदयमात्म इति श्रुत्यन्तराच्च, परमप्रेमास्पदत्वादानन्दरूपत्वम् । नानात्वे भोगव्यवस्थानुपपत्तेः, प्रतिदेहमेकत्वम् । न हि - विभूनामात्मनां सर्वदेहसम्बन्धित्वाविशेषे कर्मादिकम् अपि भोगनियामकं भवितुमर्हति । अविशेषात् । एकात्मवादे तु तदन्तःकरणावच्छिन्नप्रदेशानां भिन्नत्वादुपपद्यत एव व्यवस्था । देहभेदादेव च प्रतिसन्धानाभावः । एवं च भेदकशून्यत्वाद्, ब्रह्माभिन्नत्वम् अपि सिद्धम् । लक्षणैक्यात् । एवं त्वम्पदवाच्यार्थं पूर्वार्द्धेन प्रतिपाद्य, तल्लक्ष्यमुत्तरार्धेन वक्तुमध्यारोपापवादन्यायेनारभते - तेजोवारिमृदां यथा विनिमय—इत्य्-आदिना । **यत्र** - आत्मनि, **त्रयाणां** - स्थूलसूक्ष्मकारणोपाधीनां जाग्रत्स्वप्नसुषुप्त्यवस्थाहेतूनां, **सर्गः** - संसर्गो मिथ्यैव; न तु परमार्थतः । स यत्तत्र किञ्चित्पश्यत्यनन्वागतस्तेन भवति - असङ्गो ह्ययं पुरुष इत्य्-आदिश्रुतिभ्यः । साक्ष्यस्य साक्षिधर्मा(र्मत्वा)नुपपत्तेः । भास्यस्य घटादेर्भासकदीपादिधर्मत्वादर्शनात् । मिथ्यात्वे दृष्टान्तः - **तेजोवारि** इति । वारिणि करकारूपे मृद्बुद्धिः । एवं काचादिरूपायां मृदि तेजोबुद्धिरित्युदाहार्यम् । तथा चेदमनुमानं सूचितम् - आत्मनि जाग्रदादिबुद्धिर्मृषा, तदभाववति तद्बुद्धित्वात्, तेजसि वारिबुद्धिवत् (?) । तदभाववत्त्वञ्चात्मनश्श्रुतिस्मृतिन्यायैर्निश्चितमिति नासिद्धिः । एवं लक्षणैक्येन ब्रह्माभिन्नत्वं दर्शयति - **धाम्ना स्वेन सदानिरस्तकुहकम्** इति । एतद् एव (?) तत्पदार्थत्वम्पदार्थतदैक्यकथनद्वारेण शास्त्रस्य विषयो दर्शितः ।

तत्र श्रवणमनननिदिध्यासनानां तृतीयं च निदिध्यासनमिह प्रतिपाद्यते । मनननिदिध्यासनवतो विजातीयप्रत्ययनिवारणस्य मनोनिग्रहद्वारा व्युत्पाद्यमानत्वात् । चतुर्लक्षणमीमांसारूपत्वञ्चास्य सूचितम् । तथा हि - पूर्वार्द्धेन जन्माद्यस्य यतः (ब्र।सू। १.१.२) इति न्यायः साक्षादेव दर्शितः । अन्वयाद् इत्यनेन तत्तु समन्वयात् (ब्र।सू। १.१.४) इति । अर्थेष्वभिज्ञ  इत्यनेन ईक्षतेर्नाशब्दम् (ब्र।सू। १.१.५) इति । तेने ब्रह्म हृद इत्य्-आदिना शास्त्रयोनित्वात् (ब्र।सू। १.१.३) इति । मुह्यन्ति यत्सूरय इत्यनेन एतेन सर्वे व्याख्याता व्याख्याता (ब्र।सू। १.४.२०) इत्य्-अन्तो न्याय-कलापः सूचितः । इति समन्वयाध्यायो व्याख्यातः । तेजोवारिमृदाम् इत्य्-आदिना तदनन्यत्वमारम्भणशब्दादिभ्य (ब्र।सू। २.१.१४) इत्य्-आदिन्यायसूचनादविरोधाध्यायार्थः । धीमहि इत्यनेन सहकार्यन्तरविधिः पक्षेण तृतीयं तद्वतो विध्यादिवद् (ब्र।सू। ३.४.४७) इत्य्-आदिन्यायसूचनात्साधनाध्यायार्थः । **धाम्ना स्वेन सदानिरस्तकहुकं सत्यं परम्** इति फलाध्यायार्थः, अविद्यातत्कार्यनिवृत्त्युपलक्षितपरमानन्दरूपावशेषात् । एवं सति पारमहंसी संहित इति समाख्योपपद्यते । परमहंसानां वेदान्त-वाक्यार्थ-निदिध्यासन-रूपत्वाद् अत्रोपाख्यानानां तत्-तात्पर्यकत्वात् । एवं ध्यायेमे इति पद-स्थाने **धीमहि** इति छान्दसप्रयोगाद्गायत्रीरूपत्वमस्याः सूचितम् । तत्सवितुर्वरेण्यम् इत्यस्यार्थः स्वराड् इत्यनेन सूचितः । भर्गो देवस्य धीमहि इत्यस्यार्थो जन्माद्यस्य यत - इत्य्-आदिना सूचितः । धियो यो नः प्रचोदयाद् इत्यस्यार्थः तेने ब्रह्म हृद - इत्य्-आदिना सूचितः । तथा च गायत्रीवदनिशं जप्तव्यैषा संहितेति - दर्शितम् । लक्षणं च श्रीभागवतस्य सूचितम् । तथा च **मत्स्यपुराणे** पुराणदानप्रस्तावे—


> यत्राधिकृत्य गायत्रीं वर्ण्यते धर्म-विस्तरः ।  
> वृत्रासुर-वधोपेतं तद् वै भागवतं विदुः ॥ 

इति गायत्र्य्-उपक्रमो लक्षणत्वेनोक्तः । एवं च सर्गादीन्य् अपि दश लक्षणान्य् अनेन श्लोकेन सूचितानि । **जन्माद्यस्य यतः** इत्य् अनेन सर्ग-विसर्ग-स्थानानि तृतीय-चतुर्थ-पञ्चम-स्कन्ध-व्युत्पाद्यानि सूचितानि । तेने ब्रह्म हृदा य आदि-कवय इत्य्-आदिना भक्तानुग्रहलक्षणं **पोषणं** षष्ठस्कन्धव्युत्पाद्यं सूचितम् । मुह्यन्ति यत्सूरय  इत्यनेन कर्मवासनारूपा ऊतिः सप्तमस्कन्धव्युत्पाद्या सूचिता । मन्वन्तरेशानुकथे अष्टमनवमस्कन्धप्रमेये स्थानमध्य एवान्तर्भूते । तेजोवारिमृदां विनिमय  इत्यनेन निरोधो दशमस्कन्धार्थो दर्शितः । धाम्ना स्वेन सदा निरस्तकुहकम्  इत्यनेन मुक्तिरेकादशस्कन्धार्थो दर्शिता । सत्यं परम् इत्यनेनाश्रयो द्वादशस्कन्धार्थो दर्शितः । धीमहि इत्यात्मनेपदोत्तमपुरुषप्रयोगादधिकारी प्रथमस्कन्धार्थः । तेनैव ध्यानोपलक्षितसाधनानुष्ठानरूपो द्वितीयस्कन्धार्थः । इति कृत्स्नभागवतार्थसूचनम् । तदेतद्व्याख्यानमौपनिषदाय रोचते । **सात्वतास्तु** वर्णयन्ति - पञ्चीकृतपञ्चमहाभूतोपहितं शुद्धचैतन्यं, तदभिमानि **विराडन्तर्यामिरूपम् ओतम्** इति **अनिरुद्ध** इति चाख्यायते । एवमपञ्चीकृतपञ्चमहाभूतोपहितं शुद्धचैतन्यं, तदभिमानि हिरण्यगर्भान्तर्यामिरूपम् अनुज्ञात इति **प्रद्युम्न** इति चाख्यायते । एवं स्थूलसूक्ष्मकारणीभूतं यन्मायात्मकमव्याकृतं तदुपहितं शुद्धं चैतन्यं तन्निष्ठचिदाभासोपलक्षितम् **अनुज्ञा** इति **सङ्कर्षण** इति चाख्यायते । अनुपहितन्तु चैतन्यं सर्वानुस्यूतसन्मात्रं सर्वसाक्षिपरमानन्दघनम् **अविकल्प** इति **वासुदेव** इति चाख्यायते । **सङ्कर्षणप्रद्युम्नानिरुद्धानाम्** अपि **वासुदेवत्वं** वर्त्तत एव । उपाधिकृतः केवलं नामविशेषः । एतच्च **नृसिंहतापनीयोत्तरभागे** व्याख्यायते ओतानुज्ञातानुज्ञाविकल्पैः स्थूलसूक्ष्मबीजसाक्षिभिरिति बहुकृत्वोभ्यासेन । अत्र च—वासुदेवः परमात्मा, सङ्कर्षणो जीवः, प्रद्युम्नस्तु मनः, अनिरुद्धोऽहङ्कार इति **पाञ्चरात्रिकप्रक्रिया** नादरणीया; तद्वचनविरोधात्, श्रुतिविरोधाच् च - इत्य्-आदि **उत्पत्त्यसम्भवाद्** (२.२.४२) इत्यधिकरणे व्याख्यातम् । केवलं परमात्मैवानुपहितो वासुदेवः, कारणोपहितः सङ्कर्षणः, सूक्ष्मभूतोपहितः प्रद्युम्नः, स्थूलभूतोपहितोऽनिरुद्ध इति यथाव्याख्यानम् एवादरणीयम् । श्रौतत्वाद्, उपपन्नत्वाच् च । एवं स्थिते श्लोकयोजना - **परं सत्यं** वासुदेवाख्यं वयं **धीमह्य्**उपास्महे । ध्यानमत्रोपासनरूपम् एवाभिप्रेतम् । चतुर्व्यूहरचनाया उपासनार्थत्वात् । 

नन्वनुपहितस्य वासुदेवस्य बुद्धावनारोहात्कथमुपास्यत्वम् । **सत्यम्** । अनिरुद्धादिरूपम् अप्य् अविवक्षितोपाधिसम्बन्धं वासुदेवात्मकम् एव । श्रोत्रकूपद्वारादिकमिवालक्षिततदुपाधिसम्बन्धमाकाशात्मकम् एव । विवक्षितोपाधिसम्बन्धे तु पृथग्व्यपदेशभेदं लभते । न तु तावता वस्त्वन्यत्वं भवति । तथा च तद्वारा वासुदेवे मनोवृत्तिः कार्येति वक्तुमारभते - **जन्माद्यस्य यत** इत्य्-आदिना । **अस्य** जगतः चतुर्दशभुवनरचनात्मकस्य ब्रह्माण्डस्य **जन्मादि** विकारजातं **यतो** भवति, **तं धीमहि** इति - सम्बन्धः । तस्य जगद्विरचनयोग्यतामाह—**अर्थेष्वभिज्ञ** इति । ब्रह्माण्डाभिमानिविराडपेक्षया वैलक्षण्यमाह—**स्वराड्** इति । ब्रह्माण्डावच्छिन्नचिदाभासो हि विराड् जीवः । अयं तु तद्बिम्बभूतस्तदन्तर्यामी स्वयम् एव राजत इति स्वराट् । बिम्बभूतत्वेनान्यानपेक्षत्वात् । एवमनिरुद्धमोतमुक्त्वा, प्रद्युम्नमनुज्ञातमाह—**तेने ब्रह्म हृदा य आदिकवय** इति । **आदिकवये** - **सूक्ष्मभूतावच्छिन्नचिदाभासाय हिरण्यगर्भसञ्जकाय जीवाय** । **ब्रह्म** - वेदम् । तदन्तर्यामिरूपेण बिम्बभूतो यस्तन्मनसैव **तेने** इति हिरण्यगर्भवैलक्षण्यं स्पष्टम् एवोक्तम् । सङ्कर्षणरूपतामाह—**मुह्यन्ति यत्सूरय** इति । **यत्** - यत्र त्रिगुणात्मकमायाप्रतिबिम्बस्य जगत्कारणस्य बिम्बभूते सर्वान्तर्यामिणि सङ्कर्षणाख्ये । सूरयोऽपि भ्राम्यन्ति - स्थूलसूक्ष्मद्वयप्रपञ्चं भ्रान्त्या कल्पयन्ति, प्रधानपरमाण्वादिरूपेण वा भ्राम्यन्ति । वासुदेवरूपतामाह—**तेजोवारिमृदां यथा विनिमयो यत्र विसर्गो मृष **इति । त्रिविधः सर्गः **त्रिसर्गः** - आध्यात्मिक आधिदैविक आधिभौतिकश्चेति । स **यत्र मृषा** - सर्वथासन्नेवेत्यर्थः । अपह्नववचनो मृषाशब्दः । **त्रयाणाम्** - अनिरुद्धप्रद्युम्नसङ्कर्षणोपाधीनां **सर्गः** - संसर्गो **यत्र मृष** इति वा । तद् एवमुपहितत्वे । अनुपहितत्वे - **स्वेन धाम्ना सदानिरस्तकुहकं** - निरस्त(ता)विद्यातत्कार्य(र्यं बि)बिम्बभूतत्वेनोपाधितद्धर्मैरसंस्पृष्टम् । अत एव **परं सत्यं** - वासुदेवाख्यं ध्यायेम इति निर्गलितोऽर्थः । अत्रानिरुद्धपुरुषावतारो नारायणः प्रलयोदकशायी भुवनकमलमूलभूत इति सविस्तरं **मूल एव व्यक्तीभविष्यति** । इतरेषाम् अपि रूपं **वक्ष्यते** । विस्तरश्चास्याः प्रक्रियाया **मोक्षधर्मे नारायणीयोपाख्यान** इति । तदेतद्व्याख्यानं **पौराणिकाय** रोचते । **केवलभक्तिरसिकास्तु** केवलवासुदेवावतारश्रीकृष्णपरतया योजयन्ति । सङ्कर्षणप्रद्युम्नानिरुद्धानां स्वसमाख्ययैव पृथगवतीर्णत्वात्, वासुदेवावतार एव श्रीकृष्णः । **कार्ष्णेयाध्यात्माद्युपाख्यानेष्वपि** तथैव प्रतिपाद्यते । इहापि कृष्णस्तु भगवान्स्वयम् इति । तस्मात्तत्परतयैव सर्वाणि पदानि योजनीयानि । **तं परं सत्यं** वासुदेवात्मकं श्रीकृष्णं **वयं ध्यायेम** । तस्य सर्वप्रेमास्पदत्वेन ध्येयतामाह—**जन्माद्यस्य यत** इति । **यतः** - श्रीकृष्णाद्, यस्मिंश्छ्रीकृष्णे वा । **आद्यस्य** - रतिभावस्य प्रेमाख्यस्य । **जन्म** भवति । सर्वेषामिति शेषः । रतिभावस्य चाद्यत्वं—


> रतिर्हासश् च शोकश् च क्रोधोत्साहौ भयन्तथा ।  
> जुगुप्सा विस्मयश्चेति स्थायिभावाः प्रकीर्तिताः ॥ 

इति भरतेनादौ पठनात् । सर्वप्राणिरतिविषयत्वं च परमानन्दरूपत्वात् । तथा च वक्ष्यति—


> त्रैलोक्यसौभगमिदं च निरीक्ष्य रूपं  
> यद्गोद्विजद्रुममृगाः पुलकान्यबिभ्रन् ॥ इति । 

दुर्वाससा च आत्मवत् त्वं सर्वप्राणिनां प्रियो भव इति वरो दत्त इति **शान्तिपर्वणि दानधर्मेषु** पठ्यते । प्रेमाख्यस्य रतिभावस्योत्पत्तौ कारणमाह—**अन्वयादितरतश् च **इति । **अन्वयः** - सन्निकर्ष, **इतरो** - विप्रकर्षश्चेति, ताभ्याम् । तथा च **वक्ष्यति**—


> गोपानां परमानन्द आसीद्गोविन्ददर्शने ।  
> क्षणं युगशतमिव यासां येन विनाभवत् ॥ इति । 

यर्ह्यम्बुजाक्षापससार भो भवान्कुरून्मधून्वाथ सुहृद्दिदृक्षया । तत्राब्दकोटिप्रतिमः क्षणोऽभवद्रविं विनाक्ष्णोरिव नस्तवाच्युत ॥ इति ।

तथा सन्निकर्षविप्रकर्षाभ्यां ज्ञायमानो रतिभावः स्थायी, तद्विषयः श्रीकृष्णो भक्तिरसावलम्बनं विभाव इत्य् अर्थः । **विस्तरेण चैतद्वक्ष्यते **।

ननु तस्मिञ्जायमानोऽपि प्रेमा निरर्थकः । तेनाज्ञानात् । राजादिषु प्रेमापरिज्ञानेन विपरीतकार्यस्यापि दर्शनादिति । अत आह—**अर्थेष्वभिज्ञ** इति । **सर्वेष्वर्थेषु** मनोवृत्त्यादिरूपेष्वभि - सर्वप्रकारेण **ज्ञः** । एवं च सार्वज्ञ्यान्नास्त्ययत्नकृतं वैयर्थ्यम् । प्रेमपरिज्ञानेऽपि तदाश्रयजनोपकारासामर्थ्यमाशङ्क्याह—**स्वराड्** इति । स्वतन्त्रः सर्वशक्तिरित्य् अर्थः । शक्तिह्रासे हि पारतन्त्र्यं स्यात् । तथा च नासामर्थ्यकृतं वैयर्थ्यम् ।

ननु गोपालकस्य कथं सर्वज्ञत्वं सर्वशक्तित्वञ्चेति । **अत** आह—**तेने ब्रह्म हृदा य आदिकवय** इति । **आदिकवये** - ब्रह्मणे वत्साहरणद्वारा स्वरूपजिज्ञासवे । **ब्रह्म** - निजरूपं सत्यज्ञानादिलक्षणं सर्वशक्ति च । **यस्तेने** - विस्तारितवान्प्रदर्शितवान् । तदपि **हृदा** - सङ्कल्पमात्रेणैवेत्यर्थः । तथा च वक्ष्यति—


> तत्रोद्वहत्पशुपवंशशिशुत्वनाट्यं   
> ब्रह्माद्वयं परमनन्तमगाधबोधम् ।   
> वत्सान्सखीनिव पुरा परितो विचिन्व  
> द् एकं सपाणिकवलं परमेष्ठ्यचष्ट ॥ 

इत्य्-आदि ।

ननु ब्रह्मा स्वयम् एव जानाति, सर्वज्ञत्वात्; किं तदनुज्ञापनेनेति । अत आह—**मुह्यन्ति यत्सूरय** इति । **यत्** - यत्र श्रीकृष्णस्वरूपे । **सूरयो** - ब्रह्मादयः । **मुह्यन्ति** - इदमित्थम् इति निश्चयं कर्तुं न शक्नुवन्ति, तन्मायायाः सर्वमोहकत्वात् । तथा च **भगवतोक्तं गीतासु**—


> नाहं प्रकाशः सर्वस्य योगमायासमावृतः ।  
> मूढोऽयं नाभिजानाति लोको मामजमव्ययम् ॥ इति ।

ब्रह्मणो मोहे हेत्वन्तरं वदन्कारुणिकत्वं दर्शयति—**तेजोवारिमृदाम्** इत्य्-आदिना । ब्रह्मणा वत्सेषु तत्पालकेषु तदुपकरणशिक्यादिषु च स्वसृष्टेषु भौतिकेष्वपहृतेषु **यत्र** - श्रीकृष्णे **त्रिसर्गः** - त्रयाणां वत्सतत्पालकतदुपकरणानां **सर्गः**—प्रादुर्भावः । जात इति **शेषः** । तत्र दृष्टान्तः **तेजोवारिमृदां यथा विनिमय** इति । त्रिवृत्कृतो भू(कृतभू)तारब्धो **यथा** ब्रह्मणा कृतो वत्सतत्पालकतदुपकरणरूपः सर्गस्तथैव भगवता कृतः । सच्चिदानन्दस्वरूपत्वेनाभौतिकोऽपि भौतिकवद्दृश्यत  इत्य् अर्थः । तथा च वक्ष्यति—


> एवमेतेषु भेदेषु चिरं ध्यात्वा स आत्मभूः ।  
> **सत्याः के, कतरे ने**-ति ज्ञातुं नेष्टे कथञ्चन ॥ इति । 

तथा च के मया सृष्टा भौतिकाः, के च भगवता सृष्टा अभौतिका इति निर्णयासामर्थ्य च ब्रह्मणो मोहो युक्त  इत्य् अर्थः ।

ननु भगवता किमित्यन्ये सृष्टा, ब्रह्मणा कृतानामेवानेतुं शक्यत्वादिति । अत आह—**मृष** इति । मर्षणं **मृषा** । सहिष्णुतारूपा क्षमेत्यर्थः । **मृष** **क्षमायामिति स्मरणात्** । तथा च वक्ष्यति—


> ततः कृष्णो मुदं कर्तुं तन्मातृणां च कस्य च ।   
> उभयायितमात्मानं चक्रे विश्वकृदीश्वरः ॥ इति ।

तेषाम् आनयने ब्रह्मणोऽसन्मो(तो)षः, तदन्येषां तत्तुल्यानां करणे तद्बन्धूनाम् इति विचार्य, परमकारुणिकेन भगवतान्ये सृष्टा इत्य् अर्थः ।

ननु महामायेन ब्रह्मणा विहितां मायां कथं कृष्णो ज्ञातवान्, ज्ञात्वा च किमिति क्षन्तवान्, एतादृशेऽपराधे कोपस्योचितत्वात्—इत्याशङ्क्याह—**धाम्ना स्वेन सदानिरस्तकुहकम् **इति । **निरस्तं** - नितरां निराकृतं **कुहकं** - कपटं ब्रह्मणा कृतं मोहनं तन्निमित्तकोपादिकं च येनेति तथा, तम् । तत्र हेतुः - **धाम्ना स्वेन सद** इति । स्वरूपेणात्मतत्त्वेन इनरूपेण प्रभुत्वेन सर्वनियामकत्वेन सदनं सत् अवस्थानं **स्वेन** सत्तया **धाम्ना** तद्रूपेण प्रभावेणेत्यर्थः । तथा चान्तर्यामित्वात् परिज्ञानमात्मत्वाच् च क्रोधाभाव इति सर्वमनवद्यम् । एवं च सर्वप्रियत्वेन परमानन्दरूपः सर्वज्ञः सर्वशक्तिः सर्वमोहनः सर्वसुखप्रदः सर्वापराधसहिष्णुः सर्वात्मा परमकारुणिको विदग्धतरश् च श्रीकृष्णो भक्तिरसालम्बनत्वेन सम्पूर्णग्रन्थप्रतिपाद्य इति ध्वनितम् । विशेषणद्वारा विशेष्योपस्थितिश्चालङ्कारिकाय रोचतेतराम् । साक्षादनभिधानञ्चातिरहस्यत्वात् । अर्थभेदः कथञ्चन प्रतिपतृणां विचित्रप्रज्ञानां विनोदायेत्यलमतिविस्तरेण । भक्तिरसानुभवप्रकारश् च सर्वोऽप्यस्माभिर्भक्तिरसायनेऽभिहितः । अत्रापि कियान् वक्ष्यते ॥१॥

॥ इति श्रीमधुसूदनसरस्वतीकृता श्रीमद्भागवतस्यादिमश्लोकस्य व्याख्या ॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

कृपा-सुधा-वृष्टि-भूतः स्व-भक्ति-

स्वर् वाहिनी-खेलित-जीव-पद्मी ।

श्री-कृष्ण-चैतन्य-घनः स-विद्युद्

गौरो मनो-व्योमनि नश् चकास्तु ॥इ॥

नित्यानन्दाद्वैत-चैतन्यम् एवं

तत्त्वं नित्यालङ्कृत-ब्रह्म-सूत्रम् ।

नित्यैर् भक्तैर् नित्यया भक्ति-देव्या

भातं नित्यं धाम्नि नित्यो भजामः ॥इइ॥

रूपं सनातनं गुरु-कृपान् नित्यान् गुणांस् तस्य तान्

श्रीमद्-भागवतास् तथैव विदितान् जुष्टाच् चिरेणाश्रयन् ।

दृष्ट्वा वैष्णव-तोषणीं प्रभु-मतं विज्ञाय सन्दर्भतष्

टीकां स्वामानुकम्पितोऽस्य विदधे सारार्थ-सन्दर्शिनीम् ॥इइइ॥

न काचिन् मे वैदूष्य् अहह सुमहासाहस इह

स्वम् औढ्यं वा हेतुर् निरुपाधि-कृपा या भगवतः ।

प्रभुत्वं वा हीनेऽप्य् उदयति यद् आद्ये प्रहसितं

द्वितीये त्व् आनन्दं प्रतिपदम् इदं धोक्ष्यति सत्यम् ॥इव्॥

गोप-रामा-जन-प्राण-प्रेयसेऽतिप्रभुष्णवे ।

तदीय-प्रिय-दास्याय मां मदीयम् अहं ददे ॥व्॥

सुरतरु-फल-दीपाहङ्कर-ब्रह्म-धर्मान्

यद् इदम् अधीत-शास्त्रं नातिचित्रं तद् एतत् ।

हरि-चरित-सुधानां पायनाय प्रपेदे

सदसि सद्-असतां यन् मोहिनी त्वं स्तुमस् तत् ॥वि॥

इह खलु निखिल-कल्याण-गुण-माधुर्य-वारिधौ महैश्वर्य-सम्राजि स्वयं भगवति परम-भास्वत्य् अधि-धरणि यथा समयं विलस्यान्तर्हिते नाना-शास्त्र-पुराणेतिहासादीनां सर्व-जन-निकाय-त्रायकत्व-रूपेष्व् अर्थेषु यामिकेष्व् इव कालेन दैवाद् वैगुण्योदयाद् आलस्येनेव केषुचित् प्रसुप्तेषु तेष्व् एव मध्ये कैश्चित् कैश्चित् प्रत्युत—जुगुप्सितं धर्म-कृतेऽनुशासतः स्वभाव-रक्तस्य महान् व्यतिक्रमः [भा।पु। १.५.१५] इत्य्-आदितोऽवगतैर् अनर्थाकारैश् चौरैर् इवोद्भूय तत्-तत्-प्रणेतृ-पर्यन्तानां सर्वेषां चित्त-प्रसाद-रूपेषु महा-धनेष्व् अपहृतेषु—


> यदा यदा हि धर्मस्य ग्लानिर् भवति भारत ।  
> अभुत्थानम् अधर्मस्य तदात्मानं सृजाम्य् अहम् ॥ [गीता ४.७] इति ।

परित्राणाय साधूनां विनाशाय च दुष्कृतां [गीता ४.८] इति श्री-गीतोक्त-निमित्त-लब्ध-लक्षणतया यादःसु महामीन इव मृगेषु यज्ञ-वराह इव विहङ्गमेषु श्री-हंस इव नृषु स्वयं भगवान् श्री-कृष्ण इव देवेषूपेन्द्र इव वेदेषु श्रीमद्-भागवताख्यः शास्त्र-चूडामणिः ।


> कृष्णे स्व-धामोपगते धर्म-ज्ञानादिभिः सह ।  
> कलौ नष्ट-दृशाम् एष पुराणार्कोऽधुनोदितः ॥ [भा।पु। १.३.२८]

इति वचन-व्यञ्जित-श्री-कृष्ण-प्रतिमूर्तिकत्वेन मम् आहम् एवाभिरूपः कैवल्याद् इति निरस्त-तद्-विनान्य-सादृश्यतया श्री-शुक-परीक्षिद्भ्यां श्री-कृष्ण एव ज्योतिःषु सहस्रांशुर् इव पुराणेषु भास्वान् द्वादश स्वरूपात्मकोऽष्टादश-सहस्र-च्छदनो महाजन-वाञ्छितार्थ-कल्प-तरुर् इवावततार । तत्-प्रणेता प्रथमत एवाचार्य-चूडामणिः श्री-कृष्ण-द्वैपायनः स्वाभीष्ट-दैवत-ध्यान-लक्षणं मङ्गलम् आचरति—जन्माद्य् अस्येति । 

[अथ प्रथमा व्याख्या] 

**परम् अ**तिशयेन **सत्यं **सर्व-काल-देश-वर्तिनं परमेश्वरं **धीमहि **ध्यायेमः । बहु-वचनेन काल-देश-परम्परा-प्राप्तान् सर्वान् एव जीवान् स्वान्तराङ्गी-कृत्य स्व-शिक्षया तान् ध्यानम् उपदिशन्न् एव क्रोडीकरोति अनेन । अथातो ब्रह्म जिज्ञासा [वे।सू १.१.१] इति सूत्रार्थः फलतो विवृतो ध्यानस्यैव जिज्ञासायाः फलत्वात् । तस्य परमैश्वर्यम् आह—**अस्य **जगतो **जन्मादि **जन्म-स्थिति-भङ्गं **यतो **भवति तम् । तर्हि किं कालं ध्यायथ ? न । **अन्वयाद् इतरतश् च **अन्वय-व्यतिरेकाभ्यां घटे मृद् अन्वय इव मृदि घट-व्यतिरेक इवेत्य् उपादान-कारणम् इत्य् अर्थः । च-कारात् स एव निमित्त-कारणं च, कालस्य तत्-प्रभाव-रूपत्वात् । यद् वा, अन्वयात् प्रलये विश्वस्य परमेश्वरे अनुप्रवेशात्, इतरतश् च सर्गे ततो विभागाच् च । पृथिव्या जलम् इव जलस्य तेज इव योऽधिष्ठान-कारणम् इत्य् अर्थः । यद् वा, अन्वयात् कारणत्वेन यत् कर्तृकाद् अनुप्रवेशात् स्थितिः । संहारकत्वेन रुद्र-रूपेण यत्-कर्तृकाद् अनुप्रवेशाद् भङ्गश् च यतो भवति तम् । अत्र कारणस्य कार्य-समन्वितत्वम् एव कार्येऽनुप्रवेशो ज्ञेयः । तत्-कार्यस्य विश्वस्य तत् स्वरूपत्वं वारयन् विशिनष्टि—इतरत इति । सृज्य-पाल्य-संहार्याद् विश्वतः स्वरूप-शक्त्या भिन्नात् । च-कारान् माया-शक्त्या तद्-अभिन्नाच् च । एवं—जन्माद्य् अस्य यतः [वे।सू। १.१.२], तत् तु समन्वयात् [वे।सू। १.१.३] इति सूत्र-द्वयम् उक्तम् ।

ननु च परमेश्वरस्योपादानत्वे विकारो दुर्वारस् तस्मात् प्रकृतिर् एवोपादानं परमेश्वरस् तु निमित्तम् इत्य् उच्यताम् ? मैवम् । यः सर्वज्ञः सर्व-वित् [मु।उ। १.१.९] इति, स ईक्षत लोकान् अनु सृजा [मु।उ। २.१.१] इति, तद् ऐक्षत बहु स्यां प्रजायेय [छा।उ। ६.२.३] इत्य्-आदि श्रुतिभिश् चेतनस्यैव जगत्-कारणत्व-प्रतिपादनात् परमेश्वर एव जगत उपादानं निमित्तं च । तत्र प्रकृतेस् तच्-छक्तित्वात् शक्ति-शक्तिमतोर् अभेदात् प्रकृति-द्वारकम् एव तस्योपादान-त्वम् । स्वरूपेण तु प्रकृत्य्-अतीतत्वात् तस्य निर्विकारत्वं च, यथोक्तं भगवता—


> प्रकृतिर् यस्योपादानम् आधारः पुरुषः परः ।  
> सतोऽभिव्यञ्जकः कालो ब्रह्म तत् त्रितयं त्व् अहम् ॥ [भा।पु। ११.२४.१९] इति ।

प्रकृतेः स्वातन्त्र्येणोपादानत्वम् एव शास्त्रासम्मतम् । तस्मात् परमेश्वरः सर्वज्ञ एव स्वातन्त्र्येण जगत्-कारणम् उच्यते । न तु जडा प्रकृतिर् इत्य् आह—**अर्थेषु **सृज्यासृज्य-वस्तु-मात्रेषु **अभिज्ञो **यस् तम् इत्य् अर्थः । अनेन ईक्षतेर् नाशब्दं [वे।सू। १.१.५] इति सूत्रार्थ उक्तः । स चायं—प्रक्रान्तं ब्रह्म जगत्-कारणं भवति । कुतः ? ईक्षतेर् ईक्षणात् जगत्-कारणत्व-प्रतिपादक-श्रुति-वाक्येषु तस्यैव विचार-विशेषात्मकेक्षण-श्रवणात् । अतो ब्रह्म नाशब्दम् । अशब्द-प्रमाणकं न भवति, किन्तु शब्द-प्रमाणकम् एवेति । अथ श्रुतयः—तद् ऐक्षत बहु स्यां प्रजायेय [छा।उ। ६.२.३] इति, सद् एव सौम्येदम् अग्र आसीत् [छा। ६.२.१] इति, आत्मा वा इदम् एक एवाग्र आसीत् [छा।उ। १.१.१] इति, तस्माद् वा एतस्माद् आत्मन आकाशः सम्भूत [तै।आ। १] इति, यतो वा इमानि भूतानि जायन्ते [तै।भृ। १] इत्य् आद्याः । स्मृतिश् च—


> यतः सर्वाणि भूतानि भवन्त्य् आदि-युगागमे ।  
> यस्मिंश् च प्रलयं यान्ति पुनर् एव युग-क्षये ॥ इति ।

ननु तदानीं महद्-आद्य्-अनुत्पत्तेस् तस्य ईक्षणादि साधनं न सम्भवतीत्य् अत आह—**स्वराट् **स्व-स्वरूपेणैव तथा तथा राजत इति । न तस्य कार्यं कारणं च विद्यते इत्य् आदौ स्वाभाविकी ज्ञान-बल-क्रिया च [श्वे।उ। ६.८] इति श्रुतेः । 

ननु जगत्-सृष्टौब्रह्मणः स्वातन्त्र्यम् ऐश्वर्यं चावगम्यते । हिरण्यगर्भः समवर्तताग्रे भूतस्य जातः पतिर् एक आसीत् इति श्रुतेः । स एव ध्येयोऽस्त्व् इत्य् अत आह—**तेन **इति । **आदि-कवये **ब्रह्मणे यो ब्रह्म वेदं स्व-तत्त्वं वा तेने प्रकाशयामास । अतो ब्रह्मणोऽपि पारतन्त्र्यम् ।

ननु, ब्रह्मणेऽन्यतो वेदाध्ययनाद्य्-अप्रसिद्धं सत्यं तत् तु **हृदा **मनसैव तेने—


> प्रचोदिता येन पुरा सरस्वती   
> वितन्वताजस्य सतीं स्मृतिं हृदि ।  
> स्व-लक्षणा प्रादुरभूत् विलास्यतः [भा।पु। २.४.२२] इति ।

किं वा, सुदृष्टं हृदि मे तदैव इत्य् आदेः । अनेन बुद्धि-वृत्ति-प्रवर्तकत्वेन गायत्र्य्-अर्थश् च दर्शितः । तद् उक्तं मात्स्ये—


> यत्राधिकृत्य गायत्रीं वर्ण्यते धर्म-विस्तरः । \


वृत्रासुर-वधोपेतं तद् भागवत्म् इष्यते ॥ [५३.२०] \


पुराणान्तरे च—


> ग्रन्थोऽष्टादश-साहस्रो द्वादश-स्कन्ध-संमितः । \


हयग्रीव-ब्रह्म-विद्या यत्र वृत्र-वधस् तथा । \
गायत्र्या च समारम्भस् तद् वै भागवतं विदुः ॥ इति ।

ननु सुप्त-प्रतिबुद्ध-न्यायेन ब्रह्मा स्वयम् एव वेदं तत्त्वं वा उपलभताम् इत्य् अत आह—यत् यस्मिन् वेदे तदीये तत्त्वे वा **सूरयो**ऽपि **मुह्यन्ति**, अतस् तस्मिन् ब्रह्मणः स्वतो न शक्तिः । एतेन नेतरोऽनुपपत्तेः [वे।सू। १.१.१६] सूत्रार्थो विवृतः । 

ननु **धीमहीति **ध्यान-विषयत्वेन तस्य साकारत्वम् अभिप्रेतम् । आकाराणां च त्रिगुण-सृष्टत्वं तथात्वे चानित्यत्वं प्रसज्जेद् इत्य् अत आह—**तेजो-वारि-मृदां यथा विनिमयः **विपर्ययः अन्यस्मिन् अन्यावभासः । यथा अज्ञानां तेजसि वारीदम् इति वारिणि स्थलम् इति मृदि काचादौ च वारीदम् इति बुद्धिः । तथैव यत्र पूर्ण-चिन्मयाकारे **त्रिसर्गः **त्रिगुण-सर्गेऽयम् इति बुद्धिर् **मृषा **मिथ्यैवेत्य् अर्थः । तम् एकं गोविन्दं सच्-चिद्-आनन्द-विग्रहं वृन्दावन-सुर-भूरुह-तलासीनं [गो।ता।उ। १.३३] इति गोपाल-तापनी-श्रुतेः । अर्ध-मात्रात्मको रामो ब्रह्मानन्दैक-विग्रहः इति राम-तापन्याश् च । ऋतं सत्यं परं ब्रह्म पुरुषं नृकेशरि-विग्रहम् इति नृसिंह-तापन्याश् च । 


> निर्दोष-पूर्ण-गुण-विग्रह आत्म-तन्त्रो  
> निश्चेतनात्मक-शरीर-गुणैश् च हीनः ।  
> आनन्द-मात्र-कर-पाद-मुखोदरादिः ॥ इति ध्यान-बिन्दूपनिषदश् च ।  
> नन्द-व्रज-जनानन्दी सच्चिदानन्द-विग्रहः इति ब्रह्माण्ड-पुराणात् ।  
> सर्वे नित्याः शाश्वताश् च देहास् तस्य परात्मनः ।  
> हेयोपादेय-रहिता नैव प्रकृतिजाः क्वचित् ॥ इति महावाराहाच् च ।

स्वेच्छामयस्य न तु भूतमयस्य [भा।पु। १०.१४.२] इति च । बबन्ध प्राकृतं यथा [भा।पु। १०.९.१४] इति, त्वय्य् एव नित्य-सुख-बोध-तनाव् अनन्ते [भा।पु। १०.१४.२२] इति, शाब्दं ब्रह्म वपुर् दधत् [भा।पु। ३.२१.८] इति । सत्य-ज्ञानानन्तानन्द-मात्रैक-रस-मूर्तयः [भा।पु। १०.१३.५४] इत्य्-आदि श्री-भागवतादाव् अपि तद्-आकारस्यामायिकत्वावगमात्, 


> अतीन्द्रिया निराहारा अनिष्पन्दाः सुगन्धिनः ।  
> एकान्तिनस् ते पुरुषाः श्वेतद्वीप-निवासिनः ॥ [म।भा। १२.३२३.२६] इति नारायणीयात् ।

देहेन्द्रियासु-हीनानां विकुण्ठ-पुर-वासिनां [भा।पु। ७.१३.५१] इति सप्तम-स्कन्धाच् च । तद्-भक्तानाम् अपि श्वेतद्वीप-विकुण्ठ-पुर-वासित्वेन साकारत्वे लब्धे, अतीन्द्रिया इत्य्-आदिभिर् मायिकाकारत्व-निषेधात् । तद्-आकारस्यामायिकत्वे कः संशयः ?

ननु तद् अप्य् अत्र केचन विवदन्ते इत्य् अत आह—**धाम्ना **इति । धाम्ना स्वरूप-शक्त्या स्व-भक्त-निष्ठ-स्वानुभव-प्रभावेण वा प्रतिपद-समुच्छलन् माधुर्यैश्वर्य-भ्राजि-श्री-विग्रहेण वा, **स्वेन **असाधारणेन **सदा **काल-त्रय एव **निरस्ताः कुहकाः **कुतर्क-निष्ठा येन तम् । एतेन तर्कोऽप्रतिष्ठानात् [वे।सू। २.१.११] इति सूत्रार्थः सूचितः । तत्र यम् एवैष वृणुते तेन लभ्यस् तस्यैष आत्मा विवृणुते तनुं स्वां [मु।उ। ३.२.३] इति श्रुत्या स्व-शब्देन तनोः स्वरूप-भूतत्वे लब्धे, तथा प्रकृति-क्षोभात् पूर्वम् एव बहु स्यां [छा।उ। ६.२.३] इति, स ऐक्षत [छा।उ। १.१.१] इत्य्-आदि-श्रुतिभिस् तदीय-मनो-नयनादेर् अमायिकत्वेऽवगमिते । परास्य शक्तिर् विविधैव श्रूयते स्वाभाविकी ज्ञान-बल-क्रिया च [श्वे।उ। ६.८] इति श्रुत्या स्वाभाविकत्वे प्रकातम् उक्ते—


> अचिन्त्याः खलु ये भावा न तांस् तर्केण योजयेत्  
> प्रकृतिभ्यः परं यच् च तद् अचिन्त्यस्य लक्षणम् ॥ [म।भा। ६.६.११]

अत्र “न योजयेत्” इति लिङा पर-दारान् न गच्छेद् इतिवत् तत्र कुतर्क-योजनाया निषिद्धत्वेऽपि यद्य् असुरादयस् तदीय-श्री-विग्रहं लक्ष्यीकृत्य युक्त-शरान् आदित्सवो नि # येऽपि पतिष्यन्ति तदा पतन्त तैर् अलं संलापेनेति ।

[अथ द्वितीया व्याख्या]

तथात्र शास्त्रे दशमस्य विशुद्ध्य्-अर्थं नवानाम् इह लक्षणम् इति दशमस्याश्रय-तत्त्वस्यैवाङ्गित्वे तस्य च श्री-कृष्ण-रूप एव मुख्यत्वे तद्-असाधारण-धर्म-प्रस्तुताव् अप्य् अस्य प्रथम-पदस्यौचिती भवत्य् अतस् तद्-एक-परस्य व्याख्यान्तरस्यावकाशः । तद् यथा—सत्य-व्रतं सत्य-परं [भा।पु। १०.२.२६] इत्य् आदौ, सत्यात्मकं त्वां शरणं प्रपन्नाः इति श्री-कृष्ण-जन्मारम्भोक्तेः ।


> सत्ये प्रतिष्ठितः कृष्णः सत्यम् अत्र प्रतिष्ठितम् ।  
> सत्यात् सत्यं च गोविन्दस् तस्मात् सत्यो हि नामतः ॥ [म।भा। ५.६८.१२]

इत्य् उद्यम-पर्वणि सञ्जय-कृत-कृष्ण-नाम्नां निरुक्तेश् च सत्यं श्री-कृष्णं धीमहि परं ब्रह्म नराकृति इति ब्रह्माण्ड-पुराणात् । तस्मात् कृष्ण एव परो देवस् तं ध्यायेत् इति श्री-गोपाल-तापनीभ्यश् च परम् । 

**स्वेन धाम्ना **श्री-मथुराख्येन सर्वत्र तदानीं कृपया दर्शितेन श्री-विग्रहेण च सदा निरस्तं कुहकं जीवानाम् अविद्या येन तम्—


> मथ्यते तु जगत् सर्वं ब्रह्म-ज्ञानेन येन वा ।  
> तत्-सार-भूतं यद् यस्यां मथुरा सा निगद्यते ॥ [गो।ता।उ। २.६६] इति गोपालोत्तर-तापनी-प्रसिद्धेः ।   
> श्रवणात् कीर्तनाद् ध्यानात् पूयन्तेऽन्ते-वसायिनः ।  
> तव ब्रह्म-मयस्येश किम् उतेक्षाभिमर्शिनः ॥ [भा।पु। १०.७०.४३] इति दशमोक्तेः ।

गृह-देह-त्विट्-प्रभावा धामानीत्य् अमरः ।

ननु तद्-विग्रहस्य प्रापञ्चिक-लोक-दृश्यत्वात् यद् यद् दृशां तद् अनित्यं घटवद् इति न्यायेनानित्यत्वं प्रसज्जेद् इत्य् अत आह—**तेजो-वारि-मृदां **त्रयाणां दृश्य-भूतानां यथा यथावत् विनिमयः परस्पर-मिलनं यत्र तथा-भूतस् त्रिसर्गस् त्रिगुण-सृष्टो देहो मृषा मिथ्यैव येन तत्-त्रितय-सृष्टस् तद्-विग्रह उच्यते ते न मृषैवोच्यत इत्य् अर्थः । प्रपञ्चातीत्य् अस्यापि तस्य यत् प्रापञ्चिकैर् असुरैर् दर्शनं तत् खलु विचित्र-लीला-साधिकया तद्-इच्छया दुस्तर्क-स्वरूपयैव पित्त-दूषित-रसनैर् नरैर् मत्स्यण्डिका-चर्वणम् इव तन्-माधुर्यानुभव-हीनम् । तद् अन्यैस् तु दुस्तर्क-तत्-कृपा-प्रभावात् तन्-माधुर्यानुभव-सहितम् एव । यद् उक्तं—


> अन्ये च तन्-मुख-सरोजम् उदार-हास-  
> स्निग्धेक्षणं नृप पपुर् दृशिभिर् नृ-नार्यः ॥ [भा।पु। १०.८६.२०]

न च तत्र तत्र तत्-तत्-प्रेमाधीनतया तादृश-लीला-विशिष्टत्वेऽपि तस्य मौग्ध्यम् एव प्रत्येतव्यम् इथ् आह—**आदि-कवये **ब्रह्मणेऽपि ब्रह्म ब्रह्मात्मकं वत्स-बालकादि **तेने **प्रकाशयामास । तच् च **हृदा **सङ्कल्प-मात्रेणैव यत्र योगमाया-वैभवे **सूरयो **भव-नारदादयोऽपि **मुह्यन्ति** । 

यद् वा, **आदि-कवये **स्व-कुलस्यादि-पुरुषः कविर् विज्ञश् च यः सत्यव्रत-मनुस् तस्मै ब्रह्म निर्विशेषं स्वरूपं **तेने **स्वांश-मत्स्य-देवोक्त्या प्रकाशयामास । तद् उक्तिर् यथा—


> मदीयं महिमानं च परं ब्रह्मेति शब्दितम् ।  
> वेत्स्यस्य् अनुगृहीतं मे सम्प्रश्नैर् विवृतं हृदि ॥ [भा।पु। ८.२४.३८] इति ।

व्याख्यातं च श्रीधर-स्वामि-चरणैः—मे मया अनुगृहीतं प्रसादीकृतं ब्रह्म । अपरोक्षीकृतं वेत्स्यसीति ब्रह्मणस् तत्-प्रसादीकृतत्वं च वेद-स्तवारम्भे व्याख्यास्यते ॥

[अथ तृतीया व्याख्या]

अथ तस्यापि शान्त-दास्यादि-रस-परिकर-विशिष्टत्वेऽपि तत्रातिशुशुभे ताभिर् भगवान् देवकी-सुतः [भा।पु। १०.३३.७] इत्य्-आदिभ्यो व्रज-देवी-साहित्येन परम-माधुर्योदयात् तदीय-रसस्यातिशयेनोपादेयतां दर्शयत् पुनर् अप्य् अर्थान्तरम् अत्रावकाशते । तद् यथा—**आद्यस्य **शृङ्गार-रसस्य **जन्म यतस् तं धीमहि **। पूर्वं तस्य परमार्थ-दर्शिभिः संयोगात् सद्भिर् विगीतत्वेन स्वतोऽपि नाश एवासीद् इति भावः । **अन्वयात् **संयोगात् **इतरतश् **च विप्रलम्भात् संयोग-विप्रलम्भाभ्याम् एव शृङ्गार-रसः स-परिकरः सम्पद्यत इति भावः । भीमसेनो भीम इतिवद् आद्य-रसोऽप्य् आद्य-शब्देनोच्यते । यद् वा, अत्र पिबत भागवतं रसं [भा।पु। १.१.३] इत्य् उक्तेः शास्त्रस्यास्य रस-रूपत्वाद् आद्यस्येत्य् अनेनार्थ-प्रत्यासत्त्या रसस्येत्य् अस्यैव विशेष्य-पदस्योपस्थितेः । किं वा, संयोग-वियोगाभ्यां निष्पत्तिः स्व-प्रतियोगिनं रसम् एवोपस्थापयत्य् अतो न्यून-पदता नाशङ्कनीया । प्रत्युत तथा-प्राप्तत्वेनादि-रसस्य रहस्यत्वम् एव द्योतितम् । 

तत्रालम्बन-विभावत्वे तस्यान्यतो वैशिष्ट्यम् आह—अर्थेषु चतुःषष्ठि-कलादि-रसोपयोगि-समस्त-वस्तुषु **अभिज्ञः, **विदग्धः । न च प्राकृत-नलादि-नायकवत् काल-कर्मादि-ग्रस्त इत्य् आह—**स्वराट्** । किं च, रसो ह्य् अन्यत्र नैव प्रसज्जेद् इत्य् आह—**य एवादि-कवये** आदि-रसस्य कवये भरताय **हृदा **एव तदीय-मनसैव **ब्रह्म **आदि-रसस्य तत्त्वं **तेने** रसस्यैकतानत्वोद्घाटनार्थम् इत्य् अर्थः । वेदस् तत्त्वं तपो ब्रह्म इत्य् अमरः । 

तद् अपि **यत्र **तत्त्वे **सूरयः** कवयो **मुह्यन्ति **प्राकृत-नलादि-नायक-निष्ठतया वर्णनात् । तत्र दृष्टान्तः—**तेज **इति । तेज-आदिषु वार्य्-आदि-बुद्धिर् इव भगवद्-एक-निष्ठे रसे प्राकृत-जन-निष्ठत्व-बुद्धिर् इत्य् अर्थः । यत्र कृमि-विड्-भस्मान्त-निष्ठेषु प्राकृत-नायकेषु अतिनश्वरेषु रसो न भवति विचारतो विभाव-वैरूप्यात् तद्-विपरीतं घृणामयं वैरस्यम् एवोत्पद्यते । तत्रैव रसं वर्णयन्तीत्य् अर्थः । 

किं च, **यत्र **त्रयाणां वाच्य-लक्ष्य-व्यङ्गानाम् अर्थानां ध्वनि-गुणालङ्काराणां वा **सर्गः** निर्माण-प्रपञ्चः **अमृषा **सत्य एव भवन्न् अलौकिकत्वेन चमत्कारी स्यात् । अन्यत्र प्राकृत-नायके कवि-प्रौढोक्ति-मात्र-प्राणो मिथ्यैवेत्य् अर्थः ।

ननु, रसं केचिन् न मन्यन्ते, तत्राह—**धाम्ना** माधुर्यास्वाद-साक्षात्कार-चमत्कार-प्रभावेण । **स्वेन **असाधारणेन **निरस्ताः कुहकाः **जरन्-मीमांसका येन तम् । 

[अथ चतुर्था व्याख्या]

अथ तासाम् अपि मध्ये कस्याः पदानि चैतानि याताया नन्दसूनुना [भा।पु। १०.३०.२७], अनयाराधितो नूनं भगवान् हरिर् ईश्वरः [भा।पु। १०.३०.२८] इत्य्-आदिभिः परम-मुख्यायाः श्री-वृन्दावनेश्वर्याः साहित्येन परम एव माधुर्योत्कर्षो भवत्य् अतस् तत्-प्रदर्शकोऽप्य् अर्थोऽस्मिन्न् आदिमे श्लोकेऽन्वेष्टव्यः । स यथा—**यतो **याभ्याम् एव **आद्यस्य **रसस्य **जन्म **प्रादुर्भावः । याव् एव आदि-रस-विद्यायाः परम-निधानम् इत्य् अर्थः । तत्र यश् च **इतरत **इति ल्यब् लोपे पञ्चमी इतराः कान्ताः परित्यज्य, अन्वयात्—


> अत्रावरोपिता कान्ता पुष्प-हेतोर् महात्मना ।  
> अत्र प्रसूनावचयः प्रियार्थे प्रेयसा कृतः ॥ [भा।पु। १०.३०.३३]

इत्य्-आदि-दृष्ट्या अनुगतेर् हेतोः । **अर्थेषु **रसोपयोगि-धीर-ललितेत्य् आदिमय-मुख्य-रसेष्व् **अभिज्ञः **। या च तत एव हेतोः स्वेन कान्तेनैव राजते इति **स्वराट् **स्वाधीन-कान्तेत्य् अर्थः । यश् च तत्-तत्-प्रकाशनार्थम् आ**दि-कवये **आदितो जन्मारभ्यैव कवये तत्त्वज्ञाय श्री-शुकदेवाय **ब्रह्म **श्री-भागवतं मूर्धण्य-रसमय-रास-पञ्चाध्यायीकं **हृदा तेने** । इदं भागवतं नाम पुराणं ब्रह्म-सम्मितं [भा।पु। १.३.४०] इति, शुक-मुखाद् अमृत-द्रव-संयुतं [भा।पु। १.१.३] इति, शुक-वाग्-अमृताब्धीन्दुः इत्य्-आदिभिः । यद् यतः श्री-भागवतात् **यत्र **रासे सति **सूरयो मुह्यन्ति **रस-स्वाद-जनिताम् आनन्द-मूर्च्छां प्राप्नुवन्ति । यद् वा, ययोः सूरयो भक्ताः किं वा याभ्यां श्रवण-नयनादि-विषयी-भूताभ्यां सूरयस् तत्-परिकर-भूता भक्ता मुह्यन्ति—महा-विज्ञा अपि मूढा भवन्तो धर्म-विपर्ययं प्राप्नुवन्तीत्य् अर्थः । तत्र दृष्टान्तेनापरान् अपि सङ्गृह्णाति । **तेजो-वारि-मृदांयथा विनिमयः **स्व-धर्म-व्यत्ययः । तत्र तेजसां चन्द्रादीनां तदीय-रास-लीला-दर्शनात् स्तम्भेन स्वीय-चलत्व-धर्म-व्यत्ययः । वारीणां तन्-मुरली-वाद्यादिना स्तम्भेन मृद्-धर्मः । मृदाम् अपि पाषाणादीनां द्रवेण वारि-धर्मश् च यथेति । यत्र ययोः **स्वेन धाम्ना **प्रभावेन तिसृणां श्री-भू-लीलानां गोपी-महिषी-लक्ष्मीणां वा अनरङ्गा-बहिरङ्गा-तटस्थानां वा शक्तीनां सर्गोऽमृषा सत्य एव । सदा तासां तद्-धाममयत्वात् यत्रेत्य् अधिष्ठान-कारणत्वात् याभ्यां सृष्टाः श्र्य्-आदयः स्व-महसा सदा वर्तन्त एवेत्य् अर्थः । यत् तयोर् नित्य-सम्बन्धात् तौ निरस्त-कुहकं निष्कपटं यथा स्यात् सत्यं यथार्थ-स्वरूपं यथा स्यात् परं सर्वोत्कृष्टं यथा स्यात् तथा धीमहि इति शास्त्रस्यास्य विषयो दर्शितः ।

[अथ पञ्चमा व्याख्या]

अथ तथाभूतम् अप्य् आश्रयत्वं येनैव लभ्यते स शास्त्रास्याभिधेयो भक्ति-योगस् तथा स एव परमाकाष्ठाम् आपद्य श्री-भगवद्-आकर्षको भवन् प्रेमाभिधः प्रयोजनं चेत्य् अनेन श्लोकेन स भक्ति-योगोऽवश्यं माननीय इत्य् अतोऽर्थान्तरम् अत्र तन्त्रेणान्तर्भवति । तद् यथा—तद् एव सत्यं तद् उ हैव मङ्गलं**॥।** यद् उत्तमःश्लोक-यशोऽनुगीयते [भा।पु। १२.१२.४९-५०] इति द्वादशोक्तेः । तत्रापि **परं **श्रेष्ठं परं वास्तव-वस्तु-रूपत्वात् त्रिगुणातीतम् । तथा **सत्यं **सद्भ्यो हितं परम-कल्याण-गुण-मयं भक्ति-योगं **धीमहि** । यद् उक्तं—लक्षणं भक्ति-योगस्य निर्गुणस्य ह्य् उदाहृतं [भा।पु। ३.२९.१२] इति । 


> न ह्य् अङ्गोपक्रमे ध्वंसो मद्-धर्मस्योद्धवाण्व् अपि ।  
> मया व्यवसितः सम्यङ् निर्गुणत्वाद् अनाशिषः ॥ [भा।पु। ११.२९.२०] इति च ।

विज्ञान-घन आनन्द-घनः सच्-चिद्-आनन्दैक-रसे भक्ति-योगे तिष्ठति [गो।ता।उ। २.७८] इति । तस्य प्रवाहम् आह— नैष्कर्म्यम् अप्य् अच्युत-भाव-वर्जितं, न शोभते ज्ञानं [भा।पु। १.५.१२, १२.१२.५१] इत्य् आदेः । भक्त्या माम् अभिजानाति यावान् यश् चास्मि तत्त्वतः [गीता १८.५५] इत्य् आदेश् च । 

ननु ब्रह्म-साक्षात्कारार्थः ज्ञान-योगो यथा भक्तिम् अपेक्षते तथैव भगवत्-साक्षात्कारार्थम् अपि भक्तिम् अपेक्षते तथैव भगवत्-साक्षात्कारार्थम् अपि भक्ति-योगो ज्ञानम् अपेक्षताम् इति चेत् तत्राह—**स्वराट् **स्वेनैव राजते इति सः । सम्राट् स्वतन्त्रो न कस्याप्य् अधीन इत्य् अर्थः । 


> अकामः सर्व-कामो वा मोक्ष-काम उदार-धीः ।  
> तीव्रेण भक्ति-योगेन यजेत पुरुषं परम् ॥ [भा।पु। २.३.१०]

इति विधि-वाक्यान् मेघाद्य-मिलितेन केवलेन सौर-किरणेनेव ज्ञानाद्य-मिश्रेणेति तीव्रेणेत्य् अस्यार्थः । तथा—


> यत् कर्मभिर् यत् तपसा ज्ञान-वैराग्यतश् च यत् ।  
> सर्वं मद्-भक्ति-योगेन मद्-भक्तो लभतेऽञ्जसा ॥ [भा।पु। ११.२०.३२-३३] 

इत्य्-आदि-वाक्याच् च । प्रत्युत—


> तस्मान् मद्-भक्ति-युक्तस्य योगिनो वै मद्-आत्मनः  
> न ज्ञानं न च वैराग्यं प्रायः श्रेयो भवेद् इह ॥ [भा।पु। ११.२०.३१]

इति तत्-साहित्य-निषेध-श्रवणाच् च । 

किं चैतादृशो भक्ति-योगो भक्तानुग्रहं विना न लभ्यत इत्य् आह—**तेन **इति । ब्रह्म हृदि यस्य तेन **ब्रह्म-हृदा **नारदेन **आदि-कवये **व्यासाय **तेने **कृपया प्रकाशितः ।

ननु सर्वज्ञस्य व्यासस्यापि भक्ति-योग-ज्ञानम् अनन्याधीनं कथं प्रतीमस् तत्राह—**मुह्यन्ति **इति । **सूरयो** वशिष्टादयोऽपि यत् यस्मिन् मुह्यन्ति गुणातीते भक्ति-योगे गुण-जन्यानां बुद्ध्याद्यन्तः करणानां स्वतः प्रवेशाशक्तेः मोहम् अज्ञानम् एव प्राप्नुवन्तीत्य् अर्थः । 


> यच्-छक्तयो वदतां वादिनां वै  
> विवाद-संवाद-भुवो भवन्ति ।  
> कुर्वन्ति चैषां मुहुर् आत्म-मोहं  
> तस्मै नमोऽनन्त-गुणाय भूम्ने ॥ [भा।पु। ६.४.३१] इति हंसगुह्योक्तेः ।

ननु भक्ति-योगो न केवलं गुणातीत एव तस्यापि तृतीय-स्कन्धे निर्गुणमयत्व-दर्शनाद् इत्य् अत आह—यत्र **त्रिसर्गः **त्रिगुण-सृष्टत्वं **मृषा **अवान्तर इत्य् अर्थः । यथा **तेजो-वारि-मृदां विनिमयो **मेलनम् । निस्तेजोऽपि निर्जलम् अपि निर्धूलिकम् अपि दुग्धं तप्तम् इति जलवद् इति मलिनम् इति तत्-तन्-मेलनाद् भवति, यथा तथैव त्रिगुणतीतो भक्ति-योगः पुरुषवत्ति-सत्त्वादि-गुण-योगात् सात्त्विको राजसस् तामसश् चोच्यते । 

ननु भक्ति-योगस्य त्रिगुणातीतत्वे बहवो विवदन्ते, तत्राह—**धाम्ना स्वेन **इति । स्व-स्वरूपेणालौकिक-माधुर्य-मयेन भक्तानाम् अनुभव-गोचरी-भूतेनैव **निरस्ताः कुहकाः **कुतर्कवन्तो येन तं न ह्य् अनुभूयमानेऽर्थे प्रमाणापेक्षेति भावः । इह किल अध्यात्म-दीपम् अतितितीर्षतां तमोऽन्धं [भा।पु। १.२.३] इति । कस्मै येन विभासितोऽयम् अतुलो ज्ञान-प्रदीपः [भा।पु। १२.१३.१९] इत्य् आभ्यां श्री-भागवतस्य प्रदीपत्वम् । पुराणार्कोऽधुनोदितः [भा।पु। १.३.४५] इत्य् अनेनार्कत्वम् । निगम-कल्प-तरोर् गलितं फलं रसं [भा।पु। १.१.३] इत्य् अनेन रसमय-फलत्वम् । हरि-लीला-कथा-व्राता- मृतानन्दित-सत्-सुरं [भा।पु। १२.१३.११] इत्य् अनेन मोहिनीत्वं च दृश्यते । तत्रास्मिन् पद्ये प्रथमेन व्याख्यानेन दीपत्वम् । द्वितीयेनार्कत्वम्, तृतीय-चतुर्थ-पञ्चमे रसमय-फलत्वम् । 

किं च, पञ्चानाम् एषाम् अर्थानां परम-दुर्लभातिस्वादुत्वेनामृतत्वात् भक्तानाम् एव तत्-सत्-प्रदान-भूतत्वेन देवत्वात् तत्-तद्-वाचकस्य शास्त्रस्यास्य तत्-परिवेष्टृत्वेन मोहिनीत्वं च ज्ञेयम् । एवं च, यद्य्पै सर्वस्य द्वादश-स्कन्धस्यैव शास्त्रस्यास्य रसमय-फलत्वार्कत्व-दीपत्वादीनि तद् अपि भूम्ना व्यपदेशा भवन्तीति न्यायेन सर्गे निरोधे च क्वचित् तादृश-स्तुत्य्-आदौ च अध्यात्म-मात्र-प्रकाशकत्वेन दीपत्वम् । विसर्ग-स्थान-पोषणादिषु धर्मार्थ-काम-मोक्षाणाम् अन्येषां चाशेष-विशेषाणां प्रवृत्त-निवृत्त-विहित-निषिद्ध-साधन-फलानाम् अपि प्रकाशकत्वेनार्कत्वम् । आश्रय-तत्त्वस्य भगवतस् तद्-भक्तानां च जन्म-कर्मादि-लीला-भक्ति-प्रेमादौच प्रस्तुते रसमय-फलत्वम् । तत्र तत्रैव भक्त्य्-अनुकूलेनार्थेन स्व-भक्त-वर्गानन्दनार्थम् । तत्-प्रतिकूलेनार्थनासूर-सङ्घ-व्यामोहनार्थं मोहिनीत्वं च ज्ञेयम् । न चास्य शास्त्रस्य साक्षाद् भक्ति-रसमयस्य तत्-तत्-प्रतिकूलार्थ-प्रस्तुतिर् असङ्गतेति वाच्यम् । सर्व-शक्ति-परिपूर्णस्य साक्षाद्-भगवत इवास्यापि विविधादिकारि स्व-स्व-हृदयानुरूपार्थ-ग्रहणार्थं सर्व-शक्ति-लिङ्ग-प्रकाशकत्व-सौचित्वात्—मल्लानाम् अशनिः [भा।पु। १०.४४.१७] इत्य् अत्र विराड् अविदुषाम् इतिवद् इति सर्वं समञ्जसम् ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

सत्यं ज्ञानम् अनन्तं, ब्रह्म शिवादि-स्तुतं भजद्-रुपम् । \
गोविन्दं तम् अचिन्त्यं, हेतुम् अदोषं नमस्यामः ॥  \
गौडोदयम् उपयातस् तमः-समस्तं निहन्ति यो युगपत् । \
ज्योतिश् च योऽतिशीतः पीतस् तम् उपास्महे कृताञ्जलयः ॥  \


प्रादुर्भाव्य ब्रह्म-सूत्रानि धीरस्

तद्-भाष्यं च द्वादश-स्कन्ध-रूपम् । \
सद्-वृन्दं योऽजीवयत् प्रेम-वृष्ट्या,

स श्री-व्यासो माम् उपासीनम् अव्यात् ॥  \


शुद्धां भक्तिं वर्णितां नन्द-सूनोर्

गातुं लीलां चातिमाधुर्य-नद्धाम् । \
पाराशर्यो यं विरक्त-प्रधानं,

प्रादुश् चक्रे श्री-शुकं तं नताः स्मः ॥

> \


व्याख्याता यैरियं सद्भिः संहिता शुक-भाषिता । \
मण्डयन्त्वङ्घ यस् तेषां मन्-मूर्धान् अमनारतम् ॥  \
प्रमितापि स्फूटार्थेयं श्री-भागवत-टिप्पणी । \
वैष्णवानन्दिनी भूयान्-माया-वाद-विमर्दिनी ॥

> \


अथेह पाराशर्यो भगवान् व्यासो भगवत्-स्वरूप-गुण-निर्णेत्रीं चतुर् लक्षणीं मीमांसां प्रकाश्याप्यानन्द-समृद्धिम् अनुपलभ्य श्री-नारदोपदेशात् तद् उपलम्भिकां भगवच्-चरितामृत-वर्षिणीं तद्-भाष्य-भूतां श्री-भागवत-संहितां प्रकाशयन् भगवद्-अभिध्यान-लक्षणां मङ्गलं दर्शयति—**जन्माद्य् अस्येति **।

**यत** इति पूर्वत्रोपादानाद्-उत्तरत्र तच्-छब्दो बोध्यः । तं परं परेशं परं दूरान्य-मोक्षेषु परोहरि-परमात्मनोः इति वैजयन्ती-कोशात्, श्री-कृष्णं भगवन्तं धीमहि ध्यायेमवयम् इत्य् एक-जीव-वाद-जीवातुर् विवर्त-वादो निरस्यते, यस्यां वै श्रूयमाणायां कृष्णे परम-पूरुषे । भक्तिर् उत्पद्यते [भा।पु। १.७.७] इति वक्ष्यमाणात् । शुक-वाग्-अमृताब्धीन्दुर् इति तन्-नाम-स्तोत्राच् च परं श्री-कृष्णम् इत्य् उक्तम्, बहु-वचनं सतीर्थ-शिष्याभिप्रायम् । 

तं विशिनष्टि—**सत्यम्** इति, त्रिषु कालेषु स्थिरम् ।** **स्वेनात्म-भूतेन **धाम्ना** पराख्य-शक्ति-रूपेण तेजसा **सदा निरस्तं कुहकं** येन, तम् इति प्रधानस्य व्यावृत्तिः । इत्थं च ध्येयस्य तस्य मूर्तत्वं माया-स्पृष्टत्वं तन्-निवारक-स्वानुबन्धि-शक्तिकत्वं च दर्शितम्। सदा धीमहीति वा संबन्धः । तेन ध्येय-वद्-ध्यानस्य नित्यत्वम् उभयोर् अतिरम्यत्वं च, ध्यानाभिधानादिह शुद्ध-भक्तेर् मुख्यत्वं च ।

तत्-सत्यत्वं कैमुत्येन वक्तुं विशिनष्टि—**यत्र त्रिसर्गो ऽमृषा **इति । यस्मिन् स्थितस् त्रयाणां गुणानां सर्गो भूतेन्द्रिय-देवतात्मको ऽमृषा सत्यः कविर् मनीषी परिभूः स्वयम्भूर्याथातथ्यतोऽर्थान् व्यदधाच्-छाश्वतीभ्यः समाभ्यः [इ।उ। ८] इति मन्त्र-वर्णात् । याथातथ्यतः सत्यतया, ऋतं सत्यं समीचीनं सम्यक् तथ्यं यथातथाम् इति हलायुधः । 

अमृषात्वे दृष्टान्तः—**तेजो वारि **इति । तेज-आदीनां त्रयाणां विनिमयो मिथोऽंश-सङ्क्रमः, स यथा मृषा न भवति, तद्वत् । श्रुतिश् च सेयं देवतैक्षत इत्य्-आरभ्य तासां त्रिवृतं त्रिवृतम् एकैकां करवाणि इति । इमास्तिस्रो देवतास् त्रिवृत् त्रिवृद् एकैका भवतीति [छा।उ।  ६.३.१-४] । यद् अग्ने रोहितं रूपं तेजसस् तद्-रूपं, यच् छुक्लं तद् अपां, यत् कृष्णं तद् अन्नस्य [छा।उ। ६.४.१] इत्य्-आद्या च । तथा च ध्येयस्य तस्य परम-सत्यत्वम् अभिमतम् । आह चैवं श्रुतिः—अथ नामधेयं सत्यस्य सत्यम् इति प्राणा वै सत्यं तेषाम्  एष सत्यम् [बृ।आ।उ। २.३.६] इति प्राण-शब्दोदितानां जीवानां धर्म-भूत-ज्ञान-सङ्कोच-विकाश-लक्षण-परिणामाभास-सत्त्वात् तद्-अभावात् परेशस्य ततोऽप्य् अतिसत्यत्वम् इति । 

त्रि-सर्गे यत्रामृषेत्य् उक्तं, तद्-धेतुत्वेन विशिनष्टि—**यतो** यस्मात् परेशाद् धेतोर् अस्य ब्रह्माण्ड-कोटि-वितति-रूपस्य प्रपञ्चस्य जन्मादि भवति, आदिना स्थिति-भङ्गौ । यतः कीदृशादित्य् आह—अन्वयादि-तरतश् चेति । अन्वेति कार्यम् इत्य् अन्वयः, पचाद्य् अच्, कार्यानुस्यूतम् उपादानम् इत्य् अर्थः । इतरतस् ततोऽन्यतया स्थितान् निमित्ताच् चेत्य् अर्थः । **मृत्** खलु घटादिकम् अन्वेति, कुलालस् तु ततोऽन्यस् तिष्ठतीति दृष्टम् एतत् । तथा च क्षेत्रज्ञ-प्रधान-शक्ति-वेशाद् उपादानात् पराख्य-शक्ति-वेशात् कर्त्र् आदि-रूपाच् च यतो हेतोर् अस्योत्पत्ति-स्थिति-भङ्गा भवन्तीति ध्येयस्य महिमातिशयो ध्यान—हेतुः सूच्यते । 

ननु, उपादानापरोक्ष्य-चिकीर्षा-कृतिमत्त्वं कर्तृत्वम् आहुस् तद् अस्य सत्यं ज्ञानम् अनन्तं ब्रह्म [तै।उ। २.१.१] विज्ञानम् आनन्दम् [बृ।आ।उ। ३.९.३५] इति श्रूयमाणस्य किम् अस्ति ? इति चेत्, तत्राह—**अर्थेष्व् अभिज्ञः स्वराड् **इति । प्रकृति-वीक्षण-तत्-परिणमनादिष्व् अर्थेषु अभिज्ञस् तत्-तद्-विषयक-ज्ञानवान् । स्वेनैवात्मानुबन्धिना करण-गणेन राजत इति, स्वराट् तथा च श्रुति—कविर् मनीषी [ई।उ। ८], यः सर्वज्ञः सर्व-वित् [मु।उ। १.१.९], यद्-आत्मको भगवान् तद्-आत्मिका व्यक्तिः । किम्-आत्मको भगवान्? ज्ञानात्मक ऐश्वर्यत्मकः शक्त्य्-आत्मकश् चेति बुद्धि-मनोऽङ्ग-प्रत्यङ्गवत्तां भगवतो लक्षयामहे [माध्व-भाष्य-धृता] इत्य्-आद्या । इत्थं च कालस्य व्यावृत्तिस् तस्य कर्त्र् उपकरणत्वाज्-जडत्वाच् च । अभिज्ञतां विशदयितुं विशिनष्टि—**आदि-कवये **विरिञ्चाय **यो ब्रह्म** वेदं **हृदैव तेने** पाठयामास । 


> यो ब्रह्माणं विदधाति पूर्वं   
> यो हि वेदांश् च प्राहिणोति तस्मै ।   
> तं ह देवम् आत्म-बुद्धि-प्रकाशं   
> मुमुक्षुर् वै शरणम् अहं प्रपद्ये [गो।ता।उ। पूर्व २४] इति श्रवणात् । 

इत्थं च भूत-पतेर् हिरण्य-गर्भस्य व्यावृत्तिः । 

नन्व् अति-दुरूहं कृष्ण-तत्त्वं? तत्राह—**यद्** यस्मिन् स्वयं-रूपे भगवति कृष्णे **सूरयो** विद्वांसो **मुह्यन्ति**—इति वत्स-हरण-गोवर्धनोत्सवादौ ख्यातम् एतत् । 

अस्मिन् शास्त्रे ईश-जीव-प्रकृति-कालाश् चत्वारोऽर्थाः सूच्यन्ते नित्याश्चैते । 

अथ ह वाव नित्यानि पुरुषः प्रकृतिर् आत्मा काल इति श्रुतेः । आद्यः स्वतन्त्रः, परे तु तत्-तन्त्रः, द्रव्यं कर्म च कालश् च [भा।पु। २.५.१४, २.१०.१२] इत्य्-आदि वक्ष्यमाणात् । सृष्टेः प्राणि-कर्मानुसारित्वाच्-चानादि-विनाशि कर्म च तत्-तन्त्रं पञ्चमोऽर्थो बोध्यः । अर्थोऽयं ब्रह्म-सूत्राणां, गायत्री-भाष्य-रूपोऽसौ इति गारुडादस्य महा-पुराणस्य ब्रह्म-सूत्रार्थत्वं 

गायत्र्य्-अर्थत्वं च । तत्राद्यं चतुः-सूत्रिम्-आदाय प्रारम्भात् अथातो ब्रह्म-जिज्ञासा [वे।सू। १.१.१] इत्य् अस्य विवृतिः—सत्यं परं धीमहीत्य् एतत्, अथ तत्त्ववित्-सत्-प्रसङ्गानन्तरम् अतः कर्म-फलस्य स्वर्गादेर् अल्प-स्थिरत्वाद् ब्रह्मनोऽपरिमिताक्षयानन्दत्वात् तस्य जिज्ञासा ज्ञातुं ध्यातुं चेच्छा युक्तेति तद्-अर्थः । जन्माद्य् अस्य यतः [वे।सू। १.१.२] इत्य् अस्य विवृतिस् तु व्यक्तैवाद्य-पादेन । शास्त्र-योनित्वात् [वे।सू। १.१.३], तत्-तु समन्वयात् [वे।सू। १.१.४] इत्य् अनयोस् तु तेने ब्रह्म हृदा य आदि-कवये इत्य् अनेन विवृतिः । स्व-याथात्म्यावगमकं वेदं यस् तं पाठितवान् इत्य् अर्थात् । विष्णोर् वेदान्त-वेद्यत्वं पूर्वस्यार्थः सर्व-वेद-वेद्यत्वं तु परस्येति भाषितम् । अथान्त्यं च तत्र जन्माद्य् अस्य यत इति प्रणवार्थः सृष्ट्य्-आदि-शक्तिमत्-तद्-वाचित्वात् ৷ यत्र त्रि-सर्गो ऽमृषेति व्याहृति-त्रयार्थः । लोक-त्रयस्य शक्तिमत्-तद्-अनन्यत्वेन विवक्षितत्वात् । स्वराडिति सवितृ-प्रकाशक-तेजोऽभिधायि । तेने ब्रह्म हृदेति धी-वृत्ति-प्रेरणाभ्यर्थनार्थक-प्रचोदयात्-पदार्थः । धीमहीति साक्षाद् एव तत्-पदोपादानम् इति । महा-पुराणत्व-बोधकानि दश लक्षणानि चात्रैव सूचितानि । तेषु सर्ग-विसर्ग-स्थान-निरोधा जन्माध्यस्येत्य् अनेन । मन्वन्तरेशानुकथे च स्यानेनैवागते । पोषणं तेने ब्रह्मेत्य्-आदौ । उतिर् मुह्यन्तीत्य्-आदौ । मुक्तिर् धम्नेत्य्-आदौ । आश्रयस् तु सत्यं परम् इत्य् अत्रेति । 

अस्मिन् भूरि-विधाः सन्ति मायिनां या कुसृष्टयः । \
गोविन्द-भाष्यात् सर्वास्ताः परिहार्याः स-पीठकात् ॥१॥

**॥।**

॥ १.१.२ ॥

**धर्मः प्रोज्झित-कैतवोऽत्र परमो निर्मत्सराणां सतां**

**वेद्यं वास्तवम् अत्र वस्तु शिवदं ताप-त्रयोन्मूलनम् ।**

**श्रीमद्-भागवते महा-मुनि-कृते किं वा परैर् ईश्वरः**

**सद्यो हृद्य् अवरुध्यतेऽत्र कृतिभिः शुश्रूषुभिस् तत्-क्षणात् ॥२॥**

**मध्वाचार्यः (भागवत-तात्पर्यम्) : **अधिकारि-विषय-फलान्य् उच्यन्ते धर्म इति । प्रोज्झित-कैतवः फलानपेक्षया । ईश्वरार्पणेन परमः । 


> तितिषवः कारुणिकाः सुहृदः सर्व-देहिनाम् ।  
> अजात-शत्रवः शान्ताः साधवः साधु-भूषणाः ॥  
> मय्य् अनन्येन भावेन भक्तिं कुर्वन्ति मे दृढाम् ।

इत्य्-आदि सतां लक्षणम् । सतां मात्सर्यम् अर्जुनस्य एकलव्य इव कुत्रचिद् दृश्यते । तद् वर्जनीयम् उत्तमेषु ज्ञानार्थिना । महा-संहितायाश् च—


> उत्तमेष्व् आत्मनो नित्यं मात्सर्यं परिवर्जयेत् ।  
> कुरुते यत्र मात्सर्यं तत् तस्यैव विहीयते ॥

इति नित्य-निरस्त-दोष-पूर्ण-गुणं वास्तवम् । नित्य-संहितायां च—

> निरस्ताखिल-दोषं यद् आनन्दादि-महा-गुणम् ।  
> सर्वदा परमं ब्रह्म तस्माद् वास्तवम् ईर्यते ॥ इति ।

वस्तु अप्रतिहतं नित्यं च । स्कान्दे च—

> वसनाद् वासनाद् वस्तु नित्याप्रतिहतं यतः ।  
> वासेनेदं यतस् तन् नमतस् तद् ब्रह्म शब्द्यते ॥ इति ।

किं परैः अर्थ-कामादि-कथनैः । गारुडे च—

> धर्मार्थ-काम-मोक्षाणाम् एकम् एव पदं यतः ।  
> अवरोधो हृदीशस्य पृथग् वक्ष्ये न तान् अहम् ॥ इति ।

सद्यः-शब्दः आपेक्षित इति । तत्-क्षणाद् इति । न चासम्पूर्णाधिकारिणां तत्-क्षणाद् अवरुध्यत इति सद्यः-शब्दः । अधिकारि-विषय-फलानां स्मरणात् फलाधिक्यं भवति । वामने च—

> अधिकारः फलं चैव प्रतिपाद्यं च वस्तु यत् ।  
> स्मृत्वा प्रारभतो ग्रन्थं करोतीशो महत् फलम् ॥ इति ॥२॥

———————————————————————————————————————

**श्रीधर-स्वामी (भावार्थ-दीपिका) : **इदानीं श्रोतृ-प्रवर्तनाय श्री-भागवतस्य काण्ड-त्रय-विषयेभ्यः सर्व-शास्त्रेभ्यः श्रैष्ठ्यं दर्शयति धर्म इति । अत्र श्रीमति सुन्दरे भागवते परमो धर्मो निरूप्यते । परमत्वे हेतुः । प्रकर्षेणोज्झितं कैतवं फलाभिसन्धि-लक्षणं कपटं यस्मिन् सः । प्र-शब्देन मोक्षाभिसन्धिर् अपि निरस्तः । केवलम् ईश्वराराधन-लक्षणो धर्मो निरूप्यत इत्य् अधिकारितोऽपि धर्मस्य परमत्वम् आह । निर्मत्सराणां परोत्कर्षासहनं मत्सरः । तद्-रहितानाम् । सतां भूतानुकम्पिनाम् । एवं कर्म-काण्ड-विषयेभ्यः शास्त्रेभ्यः श्रैष्ठ्यम् उक्तम् । ज्ञान-काण्ड-विषयेभ्योऽपि श्रैष्ठ्यम् आह वेद्यम् इति । वास्तवं परमार्थ-भूतं वस्तु वेद्यं न तु वैशैषिकाणाम् इव द्रव्य-गुणादि-रूपम् । यद् वा, वास्तव-शब्देन वस्तुनोऽंशो जीवः, वस्तुनः शक्तिर् माया, वस्तुनः कार्यं जगच् च, तत् सर्वं वस्त्व् एव न ततः पृथग् इति वेद्यम् अयत्नेनैव ज्ञातुं शक्यम् इत्य् अर्थः । 

ततः किम् ? अत आह—शिवदं परम-सुखदम् । किं च, आध्यात्मिकादि-ताप-त्रयोन्मूलनं च । अनेन ज्ञान-काण्ड-विषयेभ्यः श्रैष्ठ्यं दर्शितम् । कर्तृतोऽपि श्रैष्ठ्यम् आह । महा-मुनिः श्री-नारायणस् तेन प्रथमं सङ्क्षेपतः कृते । देवता-काण्ड-विषय-गतं श्रैष्ठ्यम् आह—किं वेति । परैः शास्त्रैस् तद्-उक्त-साधनैर् वेश्वरो हृदि किं वा सद्य एवावरुध्यते स्थिरी क्रियते । वा-शब्दः कटाक्षे । किं तु विलम्बेन कथंचिद् एव । अत्र तु शुश्रूषुभिः श्रोतुम् इच्छेद्भिर् एव तत्-क्षणाद् एवाव्रुध्यते । इदम् एव तर्हि किम् इति सर्वे न शृण्वन्ति तत्राह कृतिभिर् इति । श्रवणेच्छा तु पुण्यैर् विना नोत्पद्यत इत्य् अर्थः । तस्माद् अत्र काण्ड-त्रयार्थस्यापि यथावत् प्रतिपादनाद् इदम् एव सर्व-शास्त्रेभ्यः श्रैष्ठ्यम्, अतो नित्यम् एतद् एव श्रोतव्यम् इति भावः ॥२॥

———————————————————————————————————————

**जीव-गोस्वामी (क्रम-सन्दर्भः) : **अथैतस्य वक्ष्यमाण-शास्त्रस्य कर्म-ज्ञान-भक्ति-प्रतिपादकेभ्यस् त्रिकाण्ड-विषय-शास्त्रेभ्यो वैशिष्ट्यं दर्शयन् क्रमाद् उत्कर्षम् आह—धर्म इति । अत्र यस् तावद् धर्मो निरूप्यते स खलु स वै पुंसां परो धर्मो यतो भक्तिर् अधोक्षजे [भा।पु। १.२.६] इत्य्-आदिकया, 


> अतः पुम्भिर् द्विज-श्रेष्ठा   
> वर्णाश्रम-विभागशः ।  
> स्वानुष्ठितस्य धर्मस्य  
> संसिद्धिर् हरि-तोषणम् ॥ [भा।पु। १.२.१३]

इत्य् अन्तया रीत्या भगवत्-सन्तोषणैक-तात्पर्येण शुद्ध-भक्त्य्-उत्पादकतया निरूपणात् परम एव । यतः सोऽपि तद्-एक-तात्पर्यत्वात् प्रकर्षेण उज्झितं कैतवं फलाभिसन्धि-लक्सणं कपटं यस्मिन् तथाभूतः । प्र-शब्देन सालोक्यादि-सर्व-प्रकार-मोक्षाभिसन्धिर् अपि निरस्तः । यत एवासौ तद्-एक-तात्पर्यत्वेन निर्मत्सराणां फल-कामुकस्यैव परोत्कर्षासहनं मत्सरः तद्-रहितानाम् एव तद्-उपलक्षणत्वेन पश्व्-आलम्भने, दयालूनाम् एव च सतां स्व-धर्म-पराणां विधीयते इति एवम् ईदृश-स्पष्टम् अनुक्तवतः कर्म-शास्त्राद् उपासना-शास्त्राच् चास्य तत्-तत्-प्रतिपादकांशे श्रैष्ठ्यम् उक्तम् । उभयत्रैव धर्मोत्पत्तेः । तद् एवं सति साक्षात् कीर्तनादि-रूपस्य वार्ता ति दूरत एव आस्ताम् इति भावः । 

अथ ज्ञान-काण्ड-शाखेभ्योऽप्य् अस्य पूर्ववत् श्रैष्ठ्यम् आह वेद्यम् इति । भगवद्-भक्ति-निरपेक्ष-प्रायेषु तेषु प्रतिपादितम् अपि श्रेयः-सृतिं भक्तिम् उदस्य [भा।पु। १०.१४.४] इत्य्-आदि-न्यायेन वेद्यं निश्चेयं भवतीत्य् अत्रैव वेद्यम् इत्य् अर्थः ।

ताप-त्रयम् उन्मूलयति तन्-मूल-भूताविद्या-पर्यन्तं खण्डयतीति तथा शिवं परमानन्दं ददात्य् अनुभावयतीति तथा । अन्यत्र मुक्ताव् अनुभवामनने ह्य् अपुरुषार्थत्वापातः स्यात् इति तन्-मननाद् अत्र तु वैशिष्ट्यम् इति । न चास्य तत्-तद्-दुर्लभ-वस्तु-साधनत्वे तादृश-निरूपण-सौष्ठवम् एव कारणम् । 

अपि तु स्वरूपम् अपीत्य् आह श्रीमद्-भागवत इति । श्रीमद्-भागवतत्वं भगवत्-प्रतिपादकत्वं श्रीमत्त्वं श्री-भगवन्-नामादेर् इव तादृश-स्वभाविक-शक्तिमत्त्वम् । नित्य-योगे मतुप् । अत एव समस्ततयैव निर्दिश्य नीलोत्पलादिवत्त्वन्-नामत्वम् एव बोधितम् । अन्यथा त्व् अविमृष्ट-विधेयांश-दोषः स्यात् ।

अत उक्तं श्री-गारुडे—ग्रन्थोऽष्टादश-साहस्रः श्रीमद्-भागवताभिधः । इति टीका-कृद्भिर् अपि श्री-भागवताभिधः सुर-तरुर् इति ।

अतः क्वचित् केवल-भागवताख्यत्वं तु सत्य-भामा भामा इतिवत् । तादृश-प्रभावत्वे कारणं परम-श्रेष्ठ-कर्तृत्वम् अप्य् आह । महामुनिः श्री-भगवान् तस्यैव परम-विचार-पारङ्गत-महा-प्रभाव-गण-शिरोमणित्वाच् च । स मुनिर् भूत्वा समचिन्तयद् इति श्रुतेः । तेन प्रथमं चतुः-श्लोकी-रूपेण सङ्क्षेपतः प्रकाशिते कस्मै येन विभाषितोऽयम् [भा।पु। १२.१३.१९][^१३] इत्य्-आद्य्-अनुसारेन सम्पूर्ण एव प्रकाशिते ।

[^१३]:
    थिस् वेर्से इस् अल्सो चितेद् इन् सेच्तिओन्स् ४८ अन्द् १०७।


तद् एवं श्रैष्ठ्य-जातम् अन्यत्रापि प्रायः सम्भवतु नाम सर्व-ज्ञान-शास्त्र-परम-ज्ञेय-पुरुषार्थ-शिरोमणि-श्री-भगवत्-साक्षात्कारस् तत्रैव सुलभ इति वदन् सर्वोर्ध-प्रभावम् आह किं वेति । परैः शास्त्रैस् तद्-उक्त-साधनैर् वा ईश्वरो भगवान् हृदि किं वा सद्य एवावरुध्यते स्थिरीक्रियते । वा-शब्दः कटाक्षे । किन्तु विलम्बेन कथञ्चिद् एव । अत्र तु शुश्रूषुभिः श्रोतुम् इच्छद्भिर् एव तत्-क्षणाद् अवरुध्यते ।

ननु इदम् एव तर्हि सर्वे किम् इति न शृण्वन्ति तत्राह कृतिभिर् इति सुकृतिभिर् इत्य् अर्थः । श्रवणेच्छा तु तादृश-सुकृतिं विना नोत्पद्यत इति भावः । अथवा अपरैर् मोक्ष-पर्यन्त-कामना-रहितेश्वराराधन-लक्षण-धर्म-ब्रह्म-साक्षात्कारादिभिर् उक्तैर् अनुक्तैर् वा साध्यैस् तैर् अत्र किं वा कियद् वा माहात्म्यम् उपपन्नम् इत्य् अर्थः । यतो य ईश्वरः कृतिभिः कथञ्चित् तत्-तत्-साधनानुक्रम-लब्धया भक्त्या कृतार्थैः सद्यस् तद्-एक-क्षणम् एव व्याप्य हृदि स्थिरीक्रैयते स एवात्र श्रोतुम् इच्छद्भिर् एव तत्-क्षणम् आरभ्य सर्वदैवेति । तस्माद् अत्र काण्ड-त्रय-रहस्यस्य प्रव्यक्त-प्रैत्पादनादेर् विशेषत ईश्वराकर्षि-विद्या-रूपत्वाच् च इदम् एव सर्व-शास्त्रेभ्यः श्रेष्ठम् । अत एवात्र इति पदस्य त्रिर् उक्तिः कृता । सा हि निर्धारणार्थेति । अतो नित्यम् एतद् एव सर्वैर् एव श्रोतव्यम् इति भावः ॥२॥

———————————————————————————————————————

**मधुसूदन-सरस्वती (परमहंस-प्रिया) : **ननु इदं पुराणं नारम्भणीयं, गतार्थत्वात् । तद्धि धर्मज्ञानार्थं वा, आत्मतत्त्वज्ञानार्थं वा, उपासनार्थं वा स्यात् । तत्र—


> न प्रथमः कल्पः, विष्णुपुराणादिना गतार्थत्वात् ।   
> न द्वितीयः, चतुर्लक्षणीमीमांसया सिद्धेः ।   
> न तृतीयः, नारदपञ्चरात्रादिना गतार्थत्वात् । इति ।

**अत** आह—**धर्मः प्रोज्झितकैतव** इति । अत्र श्रीमद्भागवते परमो धर्मः । प्रतिपाद्यते इति **शेषः** । श्रीमत्त्वं च नानाविधरसव्यञ्जकमधुरशब्दवत्त्वम् । एवं च प्रमेयसाम्येऽपि न आरम्भवैयर्थ्यम् । धर्मशास्त्रादीनाम् ईदृशश्रीमत्त्वाभावात् । प्रमेयवैलक्षण्यस्यातिस्फुटत्वात् च सुतराम् अवैयर्थ्यम् । इति भावः ।

श्रीमति भागवते इतिवक्तव्ये श्रीमद्विशेषणस्य नित्ययोगख्यापनाय समासः कृतः । समस्यमानविशेषणविनिर्मोकेणाव्यवहारात् । वषट्कर्तुः प्रथमभक्ष्यः चमस  इत्यत्र समासबलेनैव प्रथमत्वविशिष्टभक्ष्यान्तरविधानाभ्युपगमात् । वृत्तिश् च वाक्यं समासश्रुतिश् च । तथा च - भागवतस्वरूपप्रतीतिसमय एव श्रीमत्त्वप्रतीतेः उद्देश्यत्वात् - न अविमृष्टविधेयतांशतादोषः ।

अत्र प्रतिपाद्यानां श्रवणकीर्तनादिलक्षणानां धर्माणां बहुत्वेऽपि, भगवत्स्वरूपप्राप्तिलक्षणफलैक्यात् एकत्वम् । तथा च, एकफलको धर्मराशिः अत्र प्रतिपाद्यते । कर्मकाण्डात्मकधर्मशास्त्रेषु च विभिन्नफलानां धर्माणां प्रतिपादनात्, न पौनरुक्त्यम् । एतदभिव्यनक्ति - **परम**—इति । सर्वतः श्रेष्ठ  इत्य् अर्थः । 

तथा च वक्ष्यति—


> स वै पुंसां परो धर्मो यतो भक्तिरधोक्षजे ।   
> अहैतुक्यप्रतिहता ययात्मा सुप्रसीदति । इति ।

**एतेन** - मन्वादिधर्मशास्त्रैः अगतार्थत्वम् - **उक्तम्** । तत्र—


> श्रवणं कीर्तनं विष्णोः स्मरणं पादसेवनम् ।   
> अर्चनं वन्दनं दास्यं सख्यम् आत्मनिवेदनम् ॥

इत्य्-आदिभागवतधर्माप्रतिपादनात् ।

ननु तथापि महाभारतेन गतार्थत्वम् । तथा च तत्रैव—


> धर्मे चार्थे च कामे च मोक्षे च भरतर्षभ ।   
> यदिहास्ति तदन्यत्र यन्नेहास्ति न तत् क्वचित् ॥

इति भागवताश् च प्रतिपादिताः ।

अत आह—**प्रोज्झितकैतव** इति । **कैतवं** - कपटं - युधिष्ठिरादिचरितव्याजः । तत् भागवततात्पर्यकत्वेऽपि महाभारतेऽस्ति । न च अत्र कश्चिद् व्याजोऽस्ति इति, प्राधान्येन भागवतधर्मवर्णनम् अस्यार्थः । तथा च **उपसंहरिष्यति—**

>   
> कलिमलसंहतिकालनोऽखिलशो   
> हरिरितरत्र न गीयते ह्यभीक्ष्णम् ।  
> इह तु पुनर्भगवानशेषमूर्तिः  
> परिपठितोऽनुपदं कथाप्रसङ्गः ॥ इति । 

एतच्च सर्वं **व्यासनारदसंवादे** स्फुटीभविष्यति । **प्र**-शब्देन विष्णुपुराणादिभिः अगतार्थत्वं सूचयति । तत्र हि सर्वात्मना न कैतवं प्रोज्झितं—


> वर्णाश्रमाचारवता पुरुषेण परः पुमान् ।  
> विष्णुराराध्यते पन्थाः नान्यस्तत्तोषकारणम् ॥ 

इत्य्-आदिना भागवतधर्माणाम् अपि वर्णाश्रमधर्मसापेक्षत्वकथनात् ।

अत्र तु—


> त्यक्त्वा स्वधर्मं चरणाम्बुजं हरेः   
> भजन्नपक्वोऽथ पतेत् ततो यदि ।  
> यत्र क्व वाभद्रमभूदमुष्य  
> किं को वार्थ आप्तो भजतां स्वधर्मतः ॥ 

इत्य्-आदिप्रबन्धेन भागवतधर्माणाम् अन्यनिरपेक्षत्वप्रतिपादनात्, **प्रकर्षेण कैतवम् उज्झितम्** इति । एतच्च—


> केचित् केवलया भक्त्या वासुदेवपरायणाः ।   
> अघं धुन्वन्ति कार्त्स्न्येन नीहारमिव भास्करः ॥

इत्यादौ **स्फुटीभविष्यति** ।** कैतवम्** अत्र फलाभिसन्धिः । **प्र**-शब्देन मोक्षाभिसन्धिर् अपि निरस्त । इति **अन्ये** ॥ तैर्महाभारतादिना गतार्थत्वं परिहर्तव्यम् । अत्र च **धर्मः प्रोज्झितकैतव** इतिपदाभ्याम् एव अपेक्षितार्थलाभे **परम** - पदं स्फुटार्थम् । **अत्रपरम्** - इत्येकं **वा** पदम् । यस्मिन् धर्मे **अत्रपा** - निर्लज्जा एव रमन्ते, स तथा । तथा च वक्ष्यति—


> शृणून् सुभद्राणि रथाङ्गपाणेः   
> जन्मानि कर्माणि च यानि लोके ।   
> गीतानि नामानि तदर्थकानि  
> गायन्विलज्जो विचरेदसङ्गः ॥  
> विलज्ज उद्गायति नृत्यते च   
> मद्भक्तियुक्तो भुवनं पुनाति । इत्य्-आदि ।

ननु एवं सति भिन्नकर्मत्वापातः वर्णाश्रमाचारधर्मानपेक्षत्वात् । इति ।

**अत** आह—**निर्मात्सराणां सताम्**—इति । **सन्तः** - शुद्धान्तःकरणाः - रागद्वेषादिदोषशून्याः - साधवः । तेषाम्  एव अयं वर्णाश्रमधर्मनिरपेक्षो भागवतो धर्म  इत्य् अर्थः । तथा च वक्ष्यति—


> तावत् कर्माणि कुर्वीत न निर्विद्येत यावता ।  
> मत्कथाश्रवणादौ वा श्रद्धा यावन्न जायते ॥ इत्य्-आदि । 

तथा च, इह जन्मनि जन्मान्तरेऽनुष्ठितैः सुकृतैः शुद्धसत्त्वानां कुतो भिन्नकर्मत्वापातः, तत्सम्पादकरागद्वेषराहित्यात् । तथा च, **अग्रे** साधुलक्षणं तन्निष्ठां च **वदिष्यति**—


> स वै मनः कृष्णपदारविन्दयोः  
> वचांसि वैकुण्ठगुणानुवर्णने । इत्य्-आदि ।

समत्वेनैव मात्सर्याभावसिद्धौ **निर्मात्सराणाम्**  इत्यनेन सर्वभूतानुकम्पाया भागवतधर्मेष्वतिशयत्वं दर्शयति । **मत्सरः** - असूया - द्वेषस्य पूर्वावस्था सर्वदोषेषु अतिपापिष्ठतरा ।

अभेदभावस्य भक्तिवत् पृथगपेक्षणीयतां दर्शयिष्यति—


> सोऽपि वक्रेऽचलां भक्तिं तस्मिन्नीशेऽखिलात्मनि ।  
> तद्भक्तेषु च सौहार्दं भूतेषु च दयां पराम् ॥ इति । 

अत एवायं ग्रन्थः **परमहंससंहिता** इति समाख्यायते, सर्वभूताभयदानं विना परमहंसत्वाभावात् । एवं स्वरूपतः, प्रमेयतः, अधिकारितः च वैलक्षण्येन कर्मकाण्डेन अगतार्थत्वम् उक्त्वा; ज्ञानकाण्डेनापि तदाह—**वेद्यम्**—इत्य्-आदिना । यत् **वास्तवम्** - अबाध्यं **वस्तु** - प्रथमश्लोके दर्शितं, तद् **अत्र** - ग्रन्थे **वेद्यं** - वेदनार्हम् । सर्वेषाम् इति **शेषः** ।

**शिवदम्**  इत्यनेन परमानन्दरूपतया तस्य पुरुषार्थत्वं कथितम् । शिवं ददाति सर्वेभ्य इति, **शिवदम्** । तथा च श्रुतिः—


> को ह्येवान्यात् कः प्राण्याद् यदेष आकाश आनन्दो न स्यात् ।  
> एष ह्येवानन्दयति । 

इति आनन्दरूपस्यैव सतः सर्वानन्दहेतुत्वं दर्शयति । **तापत्रयं** च - आध्यात्मिकं - ज्वरशोकादि, आधिदैविकं - ग्रहावेशादि, आधिभौतिकं - व्याघ्रसर्पादि—इति । तस्य च **उन्मूलनं** - निःशेषविनाशनम् ।

**तापत्रयोन्मूलनम्**  इत्यनेन सर्वानर्थनिवृत्तिरूपतया सर्वानर्थहेतोः अनाद्यविद्याया उच्छेदकत्वं सूचितम् । तथा च श्रुतिः—


> तम् एव विदित्वातिमृत्युमेति,  
> निचाय्य तं मृत्युमुखात् प्रमुच्यते, 

इत्य्-आद्या ततः सर्वानर्थनिवृत्तिं दर्शयति । एवञ्च, यत् परमपुरुषार्थभूतं शुद्धं ब्रह्म वासुदेवाख्यं चतुर्लक्षणीमीमांसया विचार्य मुमुक्षुभिः त्रैवर्णिकैः परमहंसपरिव्राजकैः एव कथञ्चित् वेदनीयं, तत् अत्र स्त्रीशूद्रादिभिः अपि वेदितुं शक्यम् इति महान् अतिशयः । स्त्रीशूद्रादीनां चतुर्लक्षणीमीमांसाश्रवणेऽनधिकारस्य तत्रैव व्युत्पादितत्वात् । मन्दमतीनां च त्रैवर्णिकानां तादृशदुरूहतर्केषु अप्रवेशात् । इह तु तत् तादृशरसव्यञ्जकैः एव शब्दैः कोमलोक्त्या भूयोभूयः प्रतिपादनात् मन्दमध्योत्तमानां सर्वेषां ब्रह्मवेदनं युक्तम् । इति भावः ।

ननु एवं सति अभिनवकविकाव्यस्यापि ब्रह्मप्रतिपादकस्य स्त्रीशूद्रादिश्रवणयोग्यत्वेन एतत्तुल्यता स्यात् इति आशङ्क्य; आह—**महामुनिकृते**—इति । **महान्** - भगवदवतारत्वात्, भगवान् बादरायणः । स एव **मुनिः**, सततं मननशीलत्वात् । तेनापि नारदोपदेशम् आसाद्य रचितम् एतत् । तथा च उक्तम्—


> अष्टादशपुराणानां कर्ता सत्यवतीसुतः । 

कृष्णद्वैपायनं व्यासं विद्धि नारायणं स्वयम् ॥ इति ।

इतिहासपुराणं च पञ्चमो वेद उच्यते । इति च । तथा च, व्यासकर्तृत्वसाम्येऽपि वेदसामाख्यानात् चतुर्लक्षणीमीमांसातोऽपि उत्कृष्टम् एतत् । किमुत अभिनवकावव्यात् । इत्य् अर्थः । **महामुनिकृते**  इत्यनेन पाठमात्रादपि महत् पुण्यं, प्रामाण्यं च अव्याहतम् इति सूचितम् । एवं ज्ञानकाण्डेन अगतार्थत्वम् उक्त्वा; उपासनाकाण्डेनापि तत् आह—**किं वा परैः** - इत्य्-आदिना ।

**परैः** - एतद्भिन्नैः - नारदपञ्चरात्रादिभिः ग्रन्थैः । **किं वा** इति कटाक्षे । न किञ्चिद् अपि प्रयोजनम्  इत्य् अर्थः । तथा च, तैः निष्प्रयोजनैः सप्रयोजनस्य अस्य कुतो वैयर्थ्यम् इति भावः ।

ननु भगवदुपासनं तेषां प्रयोजनम् इति, कुतो निष्प्रयोजनत्वम् इति ।

अत आह—**ईश्वर**—इत्य्-आदि । **ईश्वरः** - परमात्मा - वासुदेवाख्यः प्रथमश्लोकोक्तः **एतद्ग्रन्थश्रवणेच्छावद्भिर् अपि हृदि अवरुद्ध्यते** - प्रेमरसनया बद्ध्यते; किं पुनः श्रवणपरैः । तदपि न विलम्बेन । किन्तु । **सद्यः**, **तत्क्षणात्** इति पदद्वयोपादानम् अतिशैघ्र्यसूचनाय ।

**ईश्वरः** - स्वतन्त्रः । तस्य **अवरोधनं** - स्वाधीनतया अवस्थापनम् । तदपि न विस्तृते देशे । किन्तु । **स्वहृदि** अतिसङ्कुचिते स्थाने । तदपि **श्रवणेच्छामात्रेणैव **। इति कियान् अतिशयो वक्तुं शक्यः । **तत् किं** पञ्चरात्रादिदेवताकाण्डं सर्वथा अनपेक्षितम् एव । तथा च, तदारम्भो व्यर्थः । इति । अत आह—**कृतिभिः** इति । **कृतिनः** - कुशलाः - रसभावनाचतुराः ।

तथा च, नीरसानाम् अकृतीनां तद् उपादेयम् इति, न आरम्भवैयर्थ्यम् इति भावः ।

अत्र **शुश्रूषुभिः** इति कृद्योगे न लोकाव्ययनिष्ठाखलर्थतृणाम् - इत्य्-आदिना षष्ठीप्रतिषेधात्, कर्मणि द्वितीया प्राप्ता चेत्; इमं शुश्रूषुभिः इतिवक्तव्येऽपि, अत्र इतिसप्तमी यथाकथञ्चित् विषयतामात्रेणैव इदं फलम् इति सूचयति । द्वितीयाप्रयोगे तु कर्तुरीप्सिततमं कर्म इति पाणिनीयस्मरणात्, ईप्सिततमत्वे सत्येव एतत् फलम् इतिभ्रमः स्यात् । एवञ्च, **धर्मः प्रोज्झितकैतव**  इत्यत्र क्रियापदानभिधानं सर्वप्रकारेण अत्रैव धर्मस्य पर्यवसानं सूचयितुम् । एवं, **वास्तवम्**  इत्यत्र कर्तृपदानभिधानम् अविशेषेणैव सर्वाधिकारसूचनार्थम् । इति न्यूनपदता न दोषः । एवञ्च, अस्मिन् ग्रन्थे भगवान्, भगवद्भक्तिः, तत्साधनीभूतो भागवतधर्मः, तदनुष्ठातारश् च एवं भागवताः प्रतिपाद्यन्ते इति ध्वनितम् । तथा च, सर्वशास्त्रापेक्षया श्रेष्ठत्वात्, इदम् एव सर्वदा श्रोतव्यम् इति भावः ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्री-भागवतस्य शास्त्र-रूपत्वेन शास्त्राणां च जीव-हिताहित-प्रदर्शकत्वेन हिताहितयोश् चाधिकारि-निश्चयाशक्तेर् विषीदतः श्रोतॄन् आनन्दयन्न् अस्माद् एव सर्वतोऽपि सार एव पदार्थः सर्वैर् एव प्राप्तो भगव्तीति स्पष्टम् आह धर्म इति । अत्र श्रीमति भागवते ईश्वरः आश्रय-तत्त्वं श्री-कृष्णः कृतिभिर् निर्मत्सरैर् एव तत्-पद्योक्त-लक्षणाधिकारिभिर् इत्य् अर्थः । श्रवणादिभिः सद्य एव हृदि अवरुध्यते वशीक्रियत इति प्रेमा सूचितः, तस्य प्रेमैक-वश्यत्वात् । प्रणय-रसनया धृताङ्घ्र-पद्म [भा।पु। ११.१२.५५] इति । न रोधयति मां योग [भा।पु। ११.१२.१] इत्य्-आदिभ्यश् च । ततश् च तत्-क्षणाद् एव शुश्रूषुभिर् इति । तत्-क्षणम् आरभ्य तेषां श्रवणेच्छा च भवेद् इति श्रद्धातः पूर्वम् एव श्रवणे प्रेमा भवेत्, किं पुनः श्रद्धायां सत्याम् ? इति भावः । पाद्मे—सकृद् अपि परिगीतं श्रद्धया हेलया वा भृगुवर नर-मात्रं तारयेत् कृष्ण-नाम इतिवत् । 

तथा ह्य् उक्तम् अलौकिक-पदार्थानां शक्तेर् अचिन्त्यत्व-प्रस्तावे—यत्र स्वल्पोऽपि सम्बन्धः सद्-धियां भाव-जन्मने [भ।र।सि। १.२.११०] इति ईश्वरे मनः स्थिरीक्रियते इत्य् एव परम-पुरुषार्थ इउच्यते । अत्र ईश्वरो मनसि अवरुध्यते इति ततस् तन्-निर्गमणस्यासामर्थ्यं तच् चावरोधनं सद्य एव विनापि श्रद्धयेति क्वापि श्री-कृष्णाकर्षियं महा-विद्येति गम्यते । 

अत्र कृतिभिर् इति सद्य इति पदाभ्याम् अकृतिभिस् त्व् असद्यः किंचिद् विलम्बेनेति लभ्यते । भावुकाः पिबत [भा।पु। १.१.३] इति संसारिणां करुणायाह [भा।पु। १.२.३] इत्य् उक्तिभ्याम् उभयेषाम्  अप्य् अत्राधिकारात् । श्लेषेण तस्य श्री-कृष्णस्य क्षणाद् उत्सवाद् हेतोर् इति । प्रेम-मयेन हृदा अवरोधाद् एव तस्य परमानन्द उत्पद्यत इति तत्-सुख-तात्पर्येण प्रेम्णा लक्षणम् अप्य् उक्तम् । 

अतः किं वा अपरैः शास्त्रैस् तद्-उक्त-साधनैर् वा ? न किम् अपि फलम् इत्य् अर्थः । एवम् अस्य शास्त्रस्य प्रयोजन-वैशिष्ट्यम् उक्तं कर्तर्य् अपि वैशिष्ट्यम् आह । महामुनिः श्री-भगवान् स मुनिर् भूत्वा समचिन्तयद् इति श्रुतेः । तेन कृते प्रथमं चतुःश्लोकि-रूपेण सङ्क्षेपतः प्रकाशिते—कस्मै येन विभाषितोऽयम् अतुल [भा।पु। १२.१३.१९] इत्य् उक्तस् ततः सम्पूर्ण एव प्रकाशिते । 

श्रवणादिभिः किम् अत्र ज्ञायते इत्य् अपेक्षायाम् आह वेद्यम् इति वास्तवम् आदि-मध्यावसानेषु स्थिरं यद् वस्तु तन् निर्मत्सराणां तु श्रवणाद्य्-आवृत्त्या मत्सरापगम एवेति । तैर् अपि नात्र प्रयत्नाभावः कर्तव्यः । तत् पक्षेऽपि वेद्यं वेदितुम् अर्हम् इत्य् अर्थ-लाभाद् इति भावः । तच् च भगवतः स्वरूपं नाम-रूप-गुणादि-वैकुण्ठादि-धामानि च भक्ताश् च भक्तिश् चेति अन्यज् जगद्-आदि-सर्व्म् अवान्तरम् अस्थिरं वस्त्व् इत्य् अर्थे लब्धे वैकुण्ठादि-जगद्-आद्योर् वस्तुत्वेऽपि वास्तवत्वावास्तवत्वाभ्यां भेदश् च बोधितः । ततश् च मिथ्याभूत-ख-पुष्पादिकम् एवावस्तु इत्य् आयातम् । 

वेदनेन किं स्यात् तत्राह शिवदम् । प्रेमवत् पार्षदत्वम् इत्य् अनुसंहितं फलं ताप-त्रय-विनाशो मोक्ष इत्य् अननुसंहितं फलं च दर्शितम् । अत्र किम् अनुष्ठेयम् इत्य् अपेक्षायाम् आह धर्म इति । प्रकर्षेण उज्झितं कैतवं फलाभिसन्धि-लक्षणं कपटं यस्मिन् स इति स-काम-कर्म-योगो व्यावृत्तः । प्र-शब्देन मोक्षाभिसन्धिर् अपि निरस्त इति । निष्काम-कर्म-शम-दमाद्य्-अङ्ग-ज्ञान-योगाष्टाङ्ग-योगाश् च व्यावृत्ताः । परम इति सर्व-श्रेष्ठत्वेन सर्व-सुकरत्वेन फल-प्राप्ताव् अप्य् अहेयत्वेन च शुद्ध-भक्ति-योग एव उक्त इत्य् अभिधेय-तत्त्वं विशिष्य दर्शितम् । स वै पुंसां परो धर्मः [भा।पु। १.२.६] इत्य् अग्रिमोक्तेर् अत्र पुं-मात्रस्यैवाधिकारित्वं ज्ञेयम् । 

तथा अत्रात्रेति पदस्य त्रिर् उक्तिर् निर्धारणार्था । अत्रैवेश्वरोऽवरुध्यते नान्यत्र । अत्रैव वास्तवं वस्तु वेद्यं नान्यत्र । अत्रैव प्रोज्झित-कैतवो धर्मो नान्यत्रेत्य् अन्य-योग-व्यवच्छेदकः । अत्रावरुध्यत एवेत्य् आदिर् अयोग-व्यवच्छेदकश् च ज्ञेयः ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : **बहु-शास्त्र-श्रुतैर् बहुभिः साध्य-साधनैर् व्याकुलान् श्रोतृन-भिमुखान् कर्तुम् अस्य शास्त्रस्य सर्वातिशायिनम् उत्कर्षम् आह—द्वाभ्यआम् । तत्र वाच्योत्कर्षात् प्रकाशकोत्कर्षाच् च तम् आह—धर्म इति । अत्र श्रीमति विषयतः शब्दोपन्यासाच् च मनोज्ञे भागवते परमः श्रेष्ठो धर्मो निरूप्यते स च धर्मोऽग्निहोत्रादिः, श्रवण-कीर्तनादिश् च । पारम्य-सम्पादनाय विशेषणं—प्रोज्झितेति । प्रोज्झितं सन्त्यक्तं कैतवं फलाभि-सन्धिर् यत्र सः । फलं च स्वर्गादि कृष्णान्यत्-तल्-लोक-सुखैश्वर्यं च क्रमात् । हृद्-विशुद्धेः कृष्णस्य च फलस्यानुसन्धिर् अस्त्य् एवेति ज्ञेयम् । न च श्रीमत्-त्वस्य समासेन न्यग्-भावाद्-अविमृष्ट-विधेयांशत्वम् एवं-नामत्वात्, क्वचिद्-भागवतम् इत्य् उक्तिस् तु भामेतिवद्-बोध्या । अत्र वस्तु वास्तवं च निरूप्यते, कुटस्थं स्वरूपतो गुणतश् च परिणाम-शून्यं वस्तु 


> यत् तु कालान्तरेणापि नान्य-सञ्ज्ञाम् उपैति वै ।   
> परिणामादि-संभूतां तद्-वस्तु नृप! तच् च किम् ॥ [वि।पु। २.१३.१००]

इति वैष्णव-वाक्यात् । वस्तुनस् तस्य नित्य-विभूति-लक्षणं परव्योम-शब्दितं श्रीमद्-गोकुलादि-धाम च सपरिकरं वास्तवम्, तच् च कीदृशम् इत्य् आह—निर्मत्सराणां निरहङ्काराणां सतां वेद्यम् इति मत्सरिणां मुख्यो नाधिकारः । ततः किम्? अत आह—शिवदं ताप-त्रयोन्मूलनम् इति—आध्यात्मिकादेस् ताप-त्रयस्योन्मूलनं ध्यातं सन्-निरवशेषतया विनाशकं मङ्गल-रूप-स्व-प्रदं चेति परम-पुरुषार्थ-प्रदायीत्य् अर्थः । अत्र कीदृशीत्य् आह—महा-मुनीति । स मुनिर् भूत्वा समचिन्तयद् इति श्रवणान्-महा-मुनिर् भगवान् । तेन कृते नारायण-रूपेण सङ्क्षेपतो, व्यास-रूपेण तु विस्तरतः प्रादुष्कृत इत्य् अर्थः । नन्व् इह शास्त्रान्तरवत् साध्य-साधनं कुतो न निरूप्यते? तत्राह—किं-वेति । अपायि-फलकैस् तैः शास्त्रैस् तद् उक्तैः साधनैश् च किं वेति । अत्र तु **शुश्रूषुभिः** श्रोतुम् इच्छद्भिर् अपि, किम् उत श्रुतवद्भिर् ईश्वरो निखिल-नियन्ताप्य् आश्रयतत्त्वं श्री-कृष्णः सद्यो जात-प्रेमभिर् **हृद्य्-अवरुद्यते** तत्-क्षणात् कालाव्यवधिना प्रेम-रसनया वशीक्रियत इत्य् अर्थः । यद् वा, —तस्य कृष्णस्य क्षणाद् उत्सवद्-धेतोर् इति प्रेम-मयेन हृदावरोधस् तस्य परमानन्दकरः, पद्म-कोशेनेव मधुपस्येति बोध्यम् । यद्य् एवं तर्ह्य् एतत् सर्वे कुतो न शृण्वन्ति? तत्राह—कृतिभिर् इति सत्-प्रसङ्ग-कुशलैर् इत्य् अर्थः । सत्-प्रसङ्गं विना दुर्लभम् इदम् इत्य् अर्थः । इहात्रेति त्रिरुपादानात् कथित-पदत्वं नाशङ्क्यं, तस्य निर्धारणार्थत्वात् व्याख्येयास्ते त्रयोऽर्थास् तथात्रैव नान्यत्रेत्य् अन्ययोग-व्यवच्छेदात् । परम-धर्मस्य तादृशस्य वस्तुनो वेद्यस्य भगवद्-वशीकारि-भक्तेश् च वाच्यस्य प्रकाशकस्य च महा-मुनेर् उत्कर्षात् शास्त्रस्य स दर्शितः, ईदृशत्वाद् एव सर्वेषां श्रोतव्यम् एतत् ॥२॥

**॥।**

॥ १.१.३ ॥

**निगम-कल्प-तरोर् गलितं फलं**

**शुक-मुखाद् अमृत-द्रव-संयुतम् ।**

**पिबत भागवतं रसम् आलयं**

**मुहुर् अहो रसिका भुवि भावुकाः ॥**

**मध्वाचार्यः (भागवत-तात्पर्यम्) : **ज्ञात-फलस्यापि प्रशंसा-विधिभ्यां क्षिप्र-प्रवृत्तिर् भवतीति प्रशस्य विधत्ते । निगम-कल्प-तरोर् गलितम् इति । भगवता गलितं शुकेन द्रवीकृतम् । उक्तं च ब्रह्माण्डे—


> धर्म-पुष्पस् त्व् अर्थ-पत्रः काम-पल्लव-संयुतः ।  
> महा-मोक्ष-फलो वृक्षो वेदो यं समुदीरितः ॥  
> पतितानि फलानीह कृष्ण-द्वैपायनेन तु ।  
> भारतादीनि यानीह तथा भागवतं भुवि ॥  
> आद्रीकृतानि तानीह शुक-प्रभृतिभिर् जनैः ।  
> ख्यापयद्भिर् गुरु-प्रोक्तान् वेदार्थान् ग्रन्थ-निष्ठिताम् ॥  
> कानिचिद् दर्शयामास वृक्षस्याग्रे फलानि तु ।  
> व्याचक्षमाणो वेदार्थं भगवान् लोक-पूजितः ॥  
> एतेषाम्  अर्थन् तेषां वा रसान् पिबत सज्जनाः ।  
> आमोक्षान् महती तृप्तिर् अहो मे पश्यतो भवेत् ॥ इति ॥३॥

———————————————————————————————————————

**श्रीधर-स्वामी (भावार्थ-दीपिका) : **इदानीं तु न केवलं सर्व-शास्त्रेभ्यः श्रेष्ठत्वाद् अस्य श्रवणं विधीयते, अपि तु सर्व-शास्त्र-फल-रूपम् इदम् । अतः परमादरेण सेव्यम् इत्य् आह—निगामेति । 

**निगमो** वेदः, स एव **कल्प-तरुः** सर्व-पुरुषार्थोपायत्वात्, तस्य फलं भागवतं नाम । तत् तु वैकुण्ठ-गतं नारदेनानीय मह्यं दत्तम् । मया च **शुकस्यमुखे** निहितम् । तच् च तन्-मुखाद् **भुवि गलितं** शिष्य-प्रशिष्यादि-रूप-पल्लव-परम्परा शनैर् अखण्डम् एवावतीर्णं, न तूच्च-निपातेन स्फुटितम् इत्य् अर्थः । एतच् च भविष्यद् अपि भूतवन् निर्दिष्टम् । अनागताख्यानेनैवास्य शास्त्रस्य प्रवृत्तेः । अत एव्**आमृत**-रूपेण **द्रवेण संयुतम्** । लोके हि शुक-मुख-स्पृष्टं फलम् अमृतम् इव स्वादु भवतीति प्रसिद्धम् । अत्र शुको मुनिः । 

अमृतं परमानन्दः स एव द्रवो रसः । रसो वै सः । रसं ह्य् एवायं लब्ध्वानन्दी भवति [तै।उ। २.७] इति श्रुतेः । अतो हे **रसिकाः** ! रस-ज्ञाः ! तत्रापि **भावुकाः** ! हे रस-विशेष-भावना-चतुराः ! अहो भुवि गलितम् इत्य् अलभ्य-लाभोक्तिः । इदं **भागवतं** नाम फलं **मुहुः पिबत** । 

ननु त्वग्-अष्ट्य्-आदिकं विहाय फलाद् रसः पीयते । कथं फलम् एव पातव्यं ? तत्राह—रसं रस-रूपम् । अतस् त्वग्-अष्ट्य्-आदेर् हेयांशस्याभावात् फलम् एव कृत्स्नं पिबत । अत्र च रस-तादात्म्य-विवक्षया रसवत्त्वस्याविवक्षितत्वाद् गण-वचनेऽपि रस-शब्दे मतुपः प्राप्त्य्-अभावात् तेन विनैव रसं फलम् इति सामानाधिकरण्यम् । तत्र फलम् इत्य् उक्ते पानासंभवो हेयांश-प्रसक्तिश् च भवेद् इति तन्-निवृत्त्य्-अर्थं रसम् इत्य् उक्तं रसम् इत्य् उक्ते गलितस्य रसस्य पातुम् अशक्यत्वात् फलम् इति द्रष्टव्यम् । न च भावतामृत-पानं मोक्षेऽपि त्याज्यम् इत्य् आह । आलयं लयो मोक्षः । अभिविधाव् आ-कारः । लयम् अभिव्याप्य । नहीदं स्वर्गादि-सुखवन् मुक्तैर् उपेक्ष्यते किं तु सेव्यत एव । वक्ष्यति हि—


> आत्मारामाश् च मुनयो निर्ग्रन्था अप्य् उरुक्रमे ।  
> कुर्वन्त्य् अहैतुकीं भक्तिम् इत्थंभूत-गुणो हरिः ॥ [भा।पु। १.७.११] इति ॥३॥

———————————————————————————————————————

**जीव-गोस्वामी (क्रम-सन्दर्भः) : **त्रिकाण्डतोऽपि श्रैष्ठ्ये तदीयावयव-सारत्व-निर्देशेन दोष-परिहार-पूर्वकं कारणान्तरं योजयन् पूर्वतोऽपि वैशिष्ट्यम् आह—निगमेति । 

हे **भावुकाः **! परम-मङ्गलायनाः ! ये **रसिका **भगवत्-प्रीति-रसज्ञा इत्य् अर्थः, ते यूयं वैकुण्ठात् क्रमेण भुवि पृथिव्याम् एव **गलितम् अ**वतीर्णं **निगम-कल्प-तरोः **सर्व-फलोत्पत्ति-भुवः शाखोपशाखाभिर् वैकुण्ठम् अध्यारूढस्य वेद-रूप-तरोर् यत् खलु रस-रूपं श्री-भागवताख्यं **फलं **तद् भुव्य् अपि स्थिताः **पिबत **आस्वाद्यान्तर्गतं कुरुत । 

**अहो **इत्य् अलभ्य-लाभ-व्यञ्जना भागवताख्यं यच् छास्त्रं तत् खलु रसवद् अपि रसैकमयता-विवक्षया रस-शब्देन निर्दिष्टम् । भागवत-शब्देनैव तस्य रसस्यान्यदीयत्वं व्यावृत्तम् । भागवतस्य तदीयत्वेन रसस्यापि तदीयत्वाक्षेपात् । शब्द-श्लेषेण च भगवत्-सम्बन्धि-रसम् इति गम्यते । स च रसो भगवत्-प्रीति-मय एव । यस्यां वै श्रूयमाणायां [भा।पु। १.७.७] इत्य्-आदि-फल-श्रुतेः । यन्-मयत्वेनैव श्री-भगवति रस-शब्दः श्रुतौ प्रयुज्यते रसो वै सः [तै।उ। २.७.१] इति । स एव च प्रशस्यते रसं ह्य् एवायं लब्ध्वानन्दी भवति इति । तत्र **रसिका **इत्य् अनेन प्राचीनार्वाचीन-संस्काराणाम् एव तद्-विज्ञत्वं दर्शितम् । 

**गलितम् **इत्य् अनेन तस्य सुपाकिमत्वेनाधिक-स्वादुमत्त्वम् उक्त्वा शास्त्र-पक्षे सुनिष्पन्नार्थत्वेनाधिक-स्वादुत्वं दर्शितम् । रसम् इत्य् अनेन फल-पक्षे त्वग्-अष्ट्य्-आदि-राहित्यं व्यज्यात्र च पक्षे हेयांश-राहित्यं दर्शितम् । तथा भागवतम् इत्य् अनेन सत्स्व् अपि फलान्तरेषु निगमस्य परम-फलत्वेनोक्त्वा तस्य परम-पुरुषार्थत्वं दर्शितम् । 

एवं तस्य रसात्मकस्य फलस्य स्वरूपतोऽपि वैशिष्ट्ये सति परमोत्कर्ष-बोधनार्थं वैशिष्ट्यान्तरम् आह **शुक **इति । अत्र फल-पक्षे कल्प-तरु-वासित्वाद् अलौकिकत्वेन शुकोऽप्य् **अमृत**-मुखोऽभिप्रेयते । ततस् तन्-**मुखं **प्राप्य यथा तत् फलं विशेषतः स्वादु भवति तथा परम-भागवत-मुख-सम्बन्धं भगवद्-वर्णनम् अपि । ततस् तादृश-परम-भागवत-वृन्द-महेन्द्र-श्री-शुकदेव-मुख-सम्बन्धं किम् उतेति भावः । अत एव परम-स्वाद-परम-काष्ठा-प्राप्तत्वात् स्वतोऽन्यतश् च तृप्तिर् अपि न भविष्यतीत्य् **आलयं **मोक्षानन्दम् अप्य् अभिव्याप्य **पिबत **इत्य् उक्तम् । तथा च वक्ष्यते—परिनिष्ठितोऽपि [भा।पु। २.१.९] इत्य्-आदि । अनेनास्वाद्यान्तरवन् नेदं कालान्तरेऽप्य् आस्वादक-बाहुल्येऽपि व्ययिष्यतीत्य् अपि दर्शितम् । 

यद् वा, तत्र तस्य रसस्य भगवत्-प्रीतिमयत्वेऽपि द्वैविध्यम्—तत्-प्रीत्य्-उपयुक्तत्वं तत्-प्रीति-परिणामत्वं चेति । यथोक्तं द्वादशे—


> कथा इमास् ते कथिता महीयसां  
> विताय लोकेषु यशः परेयुषाम् ।  
> विज्ञान-वैराग्य-विवक्षया विभो  
> वचो-विभूतीर् न तु पारमार्थ्यम् ॥   
> यत् तूत्तमः-श्लोक-गुणानुवादः  
> सङ्गीयतेऽभीक्ष्णम् अमङ्गल-घ्नः ।  
> तम् एव नित्यं शृणुयाद् अभीक्ष्णं  
> कृष्णेऽमलां भक्तिम् अभीप्समानः ॥ [भा।पु। १२.३.१४-१५] इति ।

ततः सामान्यतो रसत्वम् उक्त्वा विशेषतोऽप्य् आह—**अमृत **इति । अमृतं तल्-लीला-रसः । हरि-लीला-कथा-व्रातामृतानन्दित-सत्-सुरं [भा।पु। १२.१३.११] इति द्वादशे श्री-भागवत-विशेषणात् । लीला-कथा-रस-निषेवणं [भा।पु। १२.४.४०] इति तस्यैव रसत्व-निर्देशाच् च । सत्-सुरम् इति सन्तोऽत्रात्मारामाः । इत्थं सतां ब्रह्म-सुखानुभूत्या [भा।पु। १०.१२.११] इत्य्-आदिवत् । त एव सुराः, अमृत-मात्र-स्वादित्वात् । 

अत्र त्व् अमृत-द्रव-पदेन लीला-रसस्य सार एवोच्यते । तस्माद् एवं व्याख्येयम्—यद्यपि प्रीति-मय-रस एव श्रेयान्, तथाप्य् अस्त्य् अत्र विवेकः । रसानुभविनो ह्य् अत्र द्विविधाः—पिबतेत्य् उपदेश्याः, स्वतस् तद्-अनुभविनो लीला-परिकराश् च । तत्र लीला-रसानुभविनो ह्य् अत्र परिकरा एव तस्य सारम् अनुभवन्ति अन्तरङ्गत्वात् । परे तु यत् किञ्चिद् एव बहिरङ्गत्वात् । यद्यप्य् एवं तथापि तद्-अनुभव-मयं रस-सारं स्वानुभव-मयेन रसेनैकतया विभाव्य पिबत । यतस् तादृशतया तादृश-शुक-मुखाद् गलितं प्रवाह-रूपेण वहन्तम् इत्य् अर्थः । 

तद् एवं भगवत्-प्रीतेः परम-रसतापत्तिः शब्दोपात्तैव । अन्यत्र च सर्व-वेदान्त-सारं हि [भा।पु। १२.१३.१५] इत्य् आदौ तद्-रसामृत-तृप्तस्य इत्य्-आदि । एवम् एवाभिप्रेत्य भावुका इत्य् अत्र रस-विशेष-भावना-चतुरा इति टीका । तथा स्मरन् मुकुन्दाङ्घ्र्य्-उपगूहनं पुनर् विहातुम् इच्छेन् न रस-ग्रहो जनः [भा।पु। १.५.१९] इत्य्-आदि ।

अत्र वैकुण्ठ-स्थित-कल्प-तरु-फलस्य रस-मात्र-रूपत्वं च यथा हयशीर्ष-पञ्चरात्रे पञ्च-तत्त्व-निरूपणे—


> द्रव्य-तत्त्वं शृणु ब्रह्मन् प्रवक्ष्यामि समासतः ।  
> सर्व-भोग-प्रदा यत्र पादपाः कल्प-पादपाः ॥  
> गन्ध-रूपं स्वादु-रूपं द्रव्यं पुष्पादिकं च यत् ॥  
> हेयांशानाम् अभावाच् च रस-रूपं भवेद् धि तत् ।  
> त्वग्-बीजं चैव हेयांशं कठिनांशं च यद् भवेत् ॥  
> सर्वं तद् भौतिकं विद्धि न ह्य् अभूतमयं हि तत् ।  
> रसवद् भौतिकं द्रव्यम् अत्र स्याद् रस-रूपकम् ॥ इति ।

अत्र वैकुण्ठ इति तत्-प्रकरण-लब्धम् ॥३॥

———————————————————————————————————————

**मधुसूदन-सरस्वती (परमहंस-प्रिया) : **एवं तावत् प्रथमश्लोकेन शास्त्रार्थस्य परमपुरुषावयवत्वम् उक्तम् । **द्वितीयश्लोकेन** शास्त्रस्य परमपुरुषापेक्षसाधनत्वम् । शास्त्रम् एव परमपुरुषार्थ इति तृतीयश्लोकेन आह—**निगम** इत्य्-आदिना । **निगमो** - वेदः । स एव **कल्पतरुः** । बहुशाखत्वात्, अशेषपुमर्थप्रदातृत्वात् च । तस्य **फलं** सारभूतम् । **भागवतम्** - असाधारण्येन भगवत्प्रतिपादकं पुराणम् ।

पुनः पुनर्वेदमालोच्य रचितत्वात्, तस्य वेदफलत्वम् । सर्ववेदार्थस्य रससङ्ग्रहभूतम्  इत्य् अर्थः । तथा च वक्ष्यति—


> भगवान् ब्रह्म कार्त्स्न्येन त्रिरन्वीक्ष्य मनीषया ।   
> तदध्यवस्यत् कूटस्थो रतिरात्मन् यतो भवेत् ॥ इति ।

भगवद्भक्तेः सर्ववेदार्थसारत्वात्, तत्प्रतिपादकम् इदं सर्वतः सारभूतम् । **पिबत** - संसारतापरूपपिपासोपशान्तये श्रवणपुटैः सर्वं हृद्गतं कुरुत । हे **रसिकाः** - असाधारण्येन रसव्यवहर्तारः । पुनः कीदृशाः । **भावुका** - विभावानुभावाद्यर्थोपनयचतुराः । **भावका** इति **पाठेऽपि** स एवार्थः । स्थायिभावमात्रवत्त्वेन रसिकत्वेऽपि, विभावाद्युपनयासामर्थ्य सति स्वादो न स्यात् । विभावाद्युपनयोऽपि स्थायिभावे असति व्यर्थः । इति विशेषणद्वयेन चातुर्यातिशयो ध्वन्यते ।

एतादृशरसानास्वादे रसिकत्वं युष्माकं व्यर्थम् एव स्यात्  इत्य् अर्थः ।

**फलस्य** कथं पानम्—इति । अत आह—**रसम्**—इति । त्वगष्ट्यादिस्थानीयासारांशाभावात्, रसमात्ररूपत्वेन पानसम्भव  इत्य् अर्थः । **रसत्वेऽपि** माधुर्य्यातिशया(।यत्वा)भावात् अनास्वाद्यत्वं फलस्य इति । अत आह—**अमृतद्रवसंयुतम्** इति । **अमृतं** - मोक्षः । तस्य **द्रवः** - गतिः - प्राप्तिः । **तत्सहितम्** । इति परमार्थकल्पतरुफलस्य अमृत्स्वादुत्वेन प्रसिद्धत्वात्, **अमृतद्रवसंयुतत्वम्** । एतादृशस्यापि साक्षात् न पेयत्वम् अस्ति इति, **रसत्वम्** उक्तम् । रसत्वेऽपि माधुर्य्यातिशया(।यत्वा)भावे न पेयत्वम् इति, उभयम् उक्तम् इति । **आलयम्**—इति । **लयो** - मोक्षः । तम् **अभिव्याप्य**  इत्य् अर्थः । एतत्पानस्यैव मोक्षहेतुत्वात्, अनायासेन मोक्षः सम्पत्स्यते इति; **अमृतद्रवसंयुतम्** इत्यत्र सूचितम् । **एतेन** - व्याध्यादिप्रतिबन्धाभावोऽपि - **व्याख्यातः** । जीवन्मुक्तेरनुपपत्तेः ।

ननु कल्पतरुफलं देवभोग्यं कथमस्माभिः लभ्यताम् । अत आह—**शुकमुखाद् भुवि गलितम्** इति । **अहो** इति अलभ्यलाभोक्तिः । शुकेन मुनिना परीक्षिते उपदिष्टं, तत् श्रुत्वा सूतेन शौनकादिभ्यः कथितम् । ततो लोके प्रवृत्तम्  इत्य् अर्थः ।** निगमो** - महानङ्कः; स्थानीयं निगम—इति **कोषात्** । तस्य यः **कल्पतरुः** - सुरतरुसदृशः उत्तमवृक्षः - आम्रादिः, तस्य **फलं रसं** - परिपक्वतया रसभूयिष्ठम् **अमृतकल्पेन द्रवेण संयुतं** **भागवतम्** - ऐश्वर्यविशेषसम्पन्नस्य महीपतेर्भोग्यं **शुकस्य** - पक्षिणो **मुखात् गलितत्वादेव** दुरापम् अपि समासादितम् **आलयं** - सौकृत्यविशेषवशात् इन्द्रियाणां लयपर्यन्तं कश्चित् सुकृती पिबति । तद्वत् । इति निगमशुकादिव्यङ्ग्य उपमालङ्कारः । **रसमा** - रससम्पत्, तस्या **आलयम्** इति **रसमालयम्** - इत्येकं वा पदम् । निर्गलितास्तु हे **रसिकाः** **भावकाः** **भागवतं** - भगवद्विषयं **रसं** - भगवद्भक्त्याख्यं **पिबत** - आस्वादयत **आलयं** - मनोलयपर्यन्तं; भगवद्भक्तिरसस्य मनोलयहेतुत्वात् । तस्य परमदुर्लभत्वम् आह—**फलम्** इति । सर्वसुकृतकर्मफलभूतम् । तथा च वक्ष्यति—


> दानव्रततपोहोमजपस्वाध्यायसंयमैः ।  
> श्रेयोभिर्विविधैश्चान्यैः कृष्णे भक्तिर्हि साध्यते ॥ इति ।

एतादृशस्यापि प्राप्तौ दृष्टोपायमाह—**निगमकल्पपतरोः **। **निगमो** - भागवताख्यः पञ्चमो वेदः । स एव **कल्पतरुः**, अनेकस्कन्धशोभितत्वात् । तस्मात् **गलितं** - भागवतात्मना महाकाव्येन व्यञ्जितम्  इत्य् अर्थः । वृक्षस्य केनचिद् द्वारेणैव रसव्यञ्जकत्वं दृष्टम् इति; तदर्थं वृक्षं विशिनष्टि - **शुकमुखात्** इति । **शुको** - बादरायणिः, **मुखं** - द्वारं यस्य; तस्मात् **निगमकल्पतरोः** । शुकपरीक्षित्संवादरूपसम्प्रदायप्रवृत्तिम् अन्तरेण तत्र रसानुभवो न स्यात्  इत्य् अर्थः । पुनः कीदृशेन - **अमृतद्रवसम् **। **अमृतद्रवो** - देवभोग्यो रसो, मोक्षगतिः च । तं **स्यति** - खण्डयति - निकृष्टताम् आपादयति इति; तथा । भक्तिरसानुभवे स्वर्गमोक्षयोः वाञ्छानुदयात् । तथा च ध्रुवो वक्ष्यति—


> या निवृत्तिस्तनुभृतां तव पादपद्म-  
> ध्यानाद्भवज्जनकथाश्रवणेन वा स्यात् ।  
> सा ब्रह्मणि स्वमहिमन्यपि नाथ मा भूत्   
> किम्वन्तकासिलुलितात् पततां विमानात् ॥  
> न नाकपृष्ठं न च सार्वभौमं   
> न पारमेष्ठ्यं न रसाधिपत्यम् ।  
> न योगसिद्धीरपुनर्भवं वा   
> वाञ्छन्ति यत्पादरजःप्रपन्नाः ॥

इति च नागपत्नीवचनम् । एतादृशं कथमस्माभिः लभ्यताम् । अत आह—**भुवि युतम् **। अहो इति भाग्यातिशयोक्तिः । अत्र च भक्तिरसानुभवासाधारणकारणत्वेन, भागवतस्य रसतादात्मम्यविवक्षया; सामानाधिकरण्यम् । रसस्य तत्तादात्म्येन, भागवताख्यं पुराणम् अपि परमः पुमर्थ इति तत्र प्रवृत्तये न पृथक् यतितव्यम् इति अभिप्रायः ॥३॥

॥ इति श्रीमत्परमहंपरिव्राजकाचार्यविश्वेश्वरसरसवतीपूज्यपादशिष्यश्रीमन्मधुसूदनसरस्वतीकृता श्रीमद्भागवतप्रथमस्कन्धस्य

आद्यपद्यत्रयव्याख्या सम्पूर्णा ॥

॥ हरिः ॐ तत् सत् ॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवम् अस्य शास्त्र-शिरोमणेर् ईश्वरावरोधकत्वादि-प्रभाव-मयम् ऐश्वर्यम् उक्त्वा माधुर्यं चाह निगमेति । **निगमो **वेदः स एव **कल्प-तरुः **। तस्य स्वाश्रितेभ्यो वाञ्छित-विविध-पुरुषार्थ-रूप-फल-दायित्वेऽपि तरुत्वात् यत् साहजिकं तद् इदं भागवतं **फलम् ।** श्लेषेण भगवत्-स्वादिकम् इदं तेनैव स्वभक्तेभ्यो दत्तम् इति तान् विना न कस्याप्य् अन्यस्यात्र स्तवारोपे शक्तिर् इति भावः । 

**गलितम् इ**ति वृक्ष-पक्वतया स्वयम् एव पतितं न तु बलात् पातितम् इति स्वादु-सम्पूर्णत्वम् । न चोच्च-निपातनेन स्फुटितं नाप्य् अनतिमधुरं चेत्य् आह **शुकेति **। परमोर्ध्व-चूडातः श्री-नारायणाद् ब्रह्म-शाखायां ततः शुक-मुखं प्राप्य आतपान् मध्व् इव **अमृत-द्रव-संयुतम् ।** शुकेनैव तेन स्व-चञ्च्वा अमृत-निष्क्रामणार्थं द्वारम् अपि कृतम् । अथ च तेन स्वादितत्वाद् अतिमधुरं ततः सुतादि-शाखातः शनैः शनैः पतनाद् अखण्डितं तेन गुरु-परम्परां विना स्व-बुद्धि-बलेनास्वादने श्री-भागवतस्य खण्डितत्वे पानासक्तिः सूचिता । 

ननु कथं फलम् एव पातव्यम् ? इत्य् अत आह **रसम् इ**ति । रस-स्वरूपम् एवेदं फलं नात्र त्वग्-अष्ट्य्-आदि-हेयांशोऽस्तीति भावः । **लयो** मोक्षः सालोक्यादि-जीवन्मुक्तत्वं वा तम् अभिव्याप्य तत्र भगवल्-लीला-गान-प्रसिद्धेः । यद् वा, लयः रसास्वाद-जनितः प्रलयोऽष्टमः सात्त्विकस् तत्-पर्यन्तं **पिबते**त्य् अनेन पाने स्तम्भाद्याः सात्त्विका भवन्तीति ज्ञेयम् । तत्र प्रलये सति पानस्यास्पष्टत्वाद् यद्यपि विरामस् तद् अपि पुनः प्रबोधे सति पुनर् अपि प्रलय-पर्यन्तं पिबतु न तु त्यजतेति **मुहुर् **इति पदम् । यद् वा मुहुर् इति पीतस्यापि पुनः पाने स्वादाधिक्यम् एवेति । **अहो** इत्य् अतिविस्मये । **रसिकाः **हे रसज्ञा ! इति भक्तानाम् एव जात-रतित्वाद् रतेर् एव स्थायि-भावत्वात् स्थायिन एव रस्यमानत्वात् नात्र ज्ञानि-कर्मि-योगिनां कोऽपि दाय इति भावः । 

हे **भावुकाः !** तत एव यूयम् एव कुशलिनो अन्येऽमङ्गला एवेति भावः । भावका इति पाठे भावकत्व-व्यापारवन्तः । तथा हि भावकत्व-व्यापारेण भाव्यमानः स्थायी भुज्यत इति भट्ट-नायक-मतम् । तत्र श्लेषेण भगवतः स्वरूपं रस एव भवति । तथा हि तैत्तरीयकोपनिषदि ब्रह्म-विद् आप्नोति परं [टैत्तू १] इत्य् उक्त्वा ब्रह्मणः सकाशाद् आकाशादि-क्रमेणोन्नमय-विराट्-पुरुष-पर्यन्तां सृष्टिम् उक्त्वा तस्य चान्तर् अन्तः-क्रमेण तस्माद् वा एतस्माद् अन्येऽन्तर इत्य्-आदिना अन्न-मय-प्राण-मय-मनो-मय-विज्ञान-मयानन्द-मया आम्नायन्ते तेष्व् अपि आनन्द-मयस्यैव आनन्द-मयोऽभ्यासाद् [वे।सू। १.१.१३] इत्य् अनेन ब्रह्मत्वम् । मत-भेदे च तत्-पुच्छस्यैव आनन्द आत्मा ब्रह्म पुच्छं प्रतिष्ठा [टैत्तू ५] इत्य् अनेन ब्रह्मत्वं ब्रह्मण एव प्रतिष्ठात्वं च प्रतिपादितम् । तद्-अनन्तरं च रसो वै स रसं ह्य् एवायं लब्ध्वानन्दी भवति [टैत्तू ७] इति श्रुतेः । तत्र श्रुतौ च स इत्य् अनेन प्रक्रान्त आनन्द-मयो वा तत्-पुच्छं ब्रह्म वा न परामृश्यते पृथक् पृथग् उत्तरोत्तरार्थ-प्रकर्ष-प्रक्रम-भङ्गापत्तेः । 

ततश् च तस्या अयम् अर्थः—स प्रसिद्धो वै निश्चितं रस एव आनन्द-मयात् तह्ता ब्रह्मतोऽपि आन्तरः प्रकृष्टः । ब्रह्मणो हि प्रतिष्ठाहं [गीता १४.२७] इत्य् अनेन श्री-कृष्णस्यैव ब्रह्मणः प्रतिष्ठात्वम् । मल्लानाम् अशनिर् [भा।पु। १०.४३.१७] इत्य् अत्र तस्मिन्न् एव यौगपद्येन सर्व-रस-साक्षाद्-उपलब्धेस् तत्र च शृङ्गारादि-सर्व-रस-कदम्ब-मूर्तिर् भगवांस् तद् अपि प्रायेण बभाव् इति श्री-स्वामि-चरणानां व्याख्यानाच् च तस्यैव सर्व-रस-रूपत्वं चातः श्री-गीता-श्री-भागवताभ्याम् एव रस-शब्देन श्री-कृष्ण एव व्याख्यातः । तम् एवायं विज्ञान-मयो लब्ध्वा आनन्द-परावधि-काष्ठां प्राप्नोति— सैषानन्दस्य मीमांसा भवति [टैत्तू ८] इति तद्-उत्तर-श्रुत्या रस एव तस्मिन्न् आनन्द-विचार-पर्यवसान-ज्ञापनात् । यद् वा, अयम् आनन्द-मयोऽपि द्विजात्मजा मे युवयोर् दिदृक्षुणा [भा।पु। १०.८९.५०] इति विस्मापनं स्वस्य च सौभगर्धेः [भा।पु। ३] इत्य्-आदिभ्यस् तम् एव लब्ध्वानन्दी भवतीति । 

ततश् च तं रसं श्री-कृष्णं फलं निगम-कल्प-तरोस् तस्मात् सकाशाद् गलितं न तु तत्र साक्षात् स्थितम् इति । तद्-अर्थं निगमो नान्वेष्टव्यः किन्तु शुक-मुखम् एवेत्य् आह—**शुक-मुखाद्** इति । फलम् इदम् अतिस्वादु ज्ञात्वा ततः आकृष्य आनीय व्यासेन स्नेहात् स्व-पुत्र-मुख एव निहितम् इति संभाव्यत इति भावः । किं वा, शुक-मुखाद् इति हेतौ पञ्चमी—येषाम्  अहं प्रिय आत्मा [भा।पु। इत्य्-आदि शुक-वाक्य-प्रामाण्यात् । **भुवि** व्रज-भूमाव् उत्पद्य हे **भावुकाः रसिकाः **प्रियाः सत्यः **भागवतं **भगवत्-स्वरूप-भूत-रस-माधुर्यं **पिबत **। 

यद् वा, भगवतः श्री-कृष्णस्य **रसम् आलयं **लयः श्लेष आलिङ्गनम् इति यावत् तम् अभिव्याप्य । **अमृतो**ऽनश्वरो यो **द्रवो **मनो-नयन-द्रौत्यं तत्-**संयुक्तं **यथा स्यात् तथा **पिबते**त्य् अधर-पानं सूचितम् । इदम् एव **निगम-कल्प-तरोर् गलितं **परिपक्वं **फलम् इ**ति फलतो गोपी-जनानुगति-मयी रागानुगाख्या भक्तिर् आदिष्टा । यतो निगमोऽपि तल्-लोभाद् एव बृहद्-वामन-दृष्टां तादृशीं भक्तिं विधाय व्रज-भूमाव् उत्पद्य शत-सहस्रशो गोप्यो भूत्वा तद्-अधरामृत-रसं पपाव् इति । वेद-स्तुतौ दृष्टम् इति अतिरहस्योऽर्थः ।

ननु ब्रह्मणो हि प्रतिष्ठाहम् इत्य् एतत् केचिद् अन्यथा व्याचक्षते सत्यम् । तद्-अप्रकारणिकत्वात् कल्प्यत्वाद् अयुक्तम् एव मन्तव्यं किन्त्व् एवम् एव युक्तम् । तथा हि—


> मां च योऽव्यभिचारेण भक्ति-योगेन सेवते ।  
> स गुणान् समतीत्यैतान् ब्रह्म-भूयाय कल्पते ॥  
> ब्रह्मणो हि प्रतिष्ठाहम् अमृतस्याव्ययस्य च ।  
> शाश्वतस्य च धर्मस्य सुखस्यैकान्तिकस्य च ॥ [गीता १४.२६-७] इति ।

अनयोर् अर्थः[^१४]— ननु तद्-भक्त्या कथं निर्गुण-ब्रह्म-प्राप्तिः ? सा तु अद्वितीय-तद्-एकानुभवेनैव भवेत् । तत्राह ब्रह्मणो हीति । हि यस्मात् परम-प्रतिष्ठात्वेन प्रसिद्धं श्रुतौ यद् ब्रह्म तस्याप्य् अहं प्रतिष्ठा प्रतिष्ठीयतेऽस्मिन्न् इति प्रतिष्ठा आश्रयोऽन्न-मयादिषु श्रुतिषु सर्वत्रैव प्रतिष्ठा-पदस्य तथार्थत्वात् । अत एवामृतस्य मोक्षस्याप्य् अहं प्रतिष्ठा तस्य लक्षणया स्वर्गादि-परत्वं वारयति अव्ययस्येति । यथा शाश्वतस्य साधन-फल-दशयोर् अपि स्थितस्य धर्मस्य भक्त्य्-आख्यस्य अहं प्रतिष्ठा । तथा तत्-प्राप्यस्यैकान्तिकस्य सुखस्य प्रेम्णश् च प्रतिष्ठा । अतः सर्वस्यापि मद्-अधीनत्वात् कैवल्य-कामनया कृतेन मद्-भजनेन ब्रह्मणि लीयमानो ब्रह्मत्वम् अपि प्राप्नोतीति । 

[^१४]:
    अत्र-प्रभृति विश्वनाथस्य ब्रह्मणो हीति श्लोकस्य सारार्थ-वर्षिणी-तीकानुरूप-व्याख्या प्राप्यते ।


अत्र श्री-विष्णु-पुराणम् अपि प्रमाणम्— शुभाश्रयः स चित्तस्य सर्वगस्य तथात्मनः [वि।पु। ६.७.७६] इति । व्याख्यातं च तत्रापि स्वामि-चरणैः । सर्वगस्यात्मनः पर-ब्रह्मणोऽपि आश्रयः प्रतिष्ठा । तद् उक्तं भगवता ब्रह्मणो हि प्रतिष्ठाहम् इति । तथा विष्णु-धर्मेऽपि नरक-द्वादशी-प्रसङ्गे -


> प्रकृतौ पुरुषे चैव ब्रह्मण्य् अपि स प्रभुः ।  
> यथैक एव पुरुषो वासुदेवो व्यवस्थितः ॥ इति ।

तत्रैव मासर्क्ष-पूजा-प्रसङे—


> यथाच्युतस् त्वं परतः परस्मात्  
> स ब्रह्म-भूतात् परतः परात्मा ।   
> तथाच्युत त्वं कुरु वाञ्छितं तन्  
> ममापदं चापहराप्रमेये ॥ इति ।

तथा हरि-वंशेऽपि विप्र-कुमारानयन-प्रसङ्गे अर्जुनं प्रति श्री-भगवद्-वाक्यं—


> तत्-परं परमं ब्रह्म सर्वं विभजते जगत् ।  
> ममैव तद् घनं तेजो ज्ञातुम् अर्हसि भारत ॥ [ह।वं। २.११४.११-१२]

ब्रह्म-संहितायां [५.४०] अपि—


> यस्य प्रभा प्रभवतो जगद्-अण्ड**-कोटि-**  
> कोटिष्व् अशेष-वसुधादि विभूति-भिन्नम् ।  
> तद् ब्रह्म निष्कलम् अनन्तम् अशेष-भूतं  
> गोविन्दम् आदि-पुरुषं तम् अहं भजामि ॥ इति ।

अत एव श्रुतिश् च गोपाल-तापनी [२.९५]—योऽसौ जाग्रत्-स्वप्न-सुसुप्तिम् अतीत्य तुर्यातीतो गोपालः॥। तस्मै वै नमो नमः इति ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : **अथ स्वरूप-गतस् तम् आह—निगमेति । हे रसिका निगम-कल्पतरोः फलं भागवतं पिबत, तस्य वा एतस्य महतो श्रूतस्य निःश्वसितम् एतद् यद् ऋग्-वेदो यजुर् वेदः साम-वेदोऽथर्वाङ्गिरस इतिहासः । पुराणम् इत्य्-आदि बृहद्-आरण्यकात् [ब्र्।आ।उ। २.४.१०—४.५.११] ऋग्-वेदं भगवोऽध्यमि यजुर् वेदं साम-वेदम् अथर्वाणं चतुर्थम् इतिहासं पुर्वाणञ् च पञ्चमं वेदानां वेदम् इति चन्दोग्याच् च [छा।उ। ७.१.१] निगमः षोडावस्थितो वेदः स एव निखिल-फल-दत्वात् कल्प-तरुस् तस्य फलं कीदृग् इत्य्-आह—भुवि गलितं ब्रह्म-नारदादि-परम्परया पृथिव्यां प्राप्तम् इति सम्प्रदायापेक्षा दर्शिता । अहो इति दुर्लभ-लाभ-व्यञ्जना । 

ननु, फलं कथं पेयं? तराह—रसम् इति तथा चामृत-केल्यादि-मिष्ट-वस्तुवद्-रस-रूपं त्वगादि-शुन्यम् । अतः पेयम् इति । तत्रापि शुक-मुखाद् इति—आतपान्मध्विव तन्-मुखात्-तत्-प्राप्यामृत-द्रवेण संयुतं प्रीत्युज्जृम्भितेन तत्-स्वरेण नैरपेक्ष्याभ्युदित-प्रवचन-माधुर्येण चातिस्वादुतां प्राप्तम् इत्य् अर्थः । इदं भविष्यद् अपि वाल्मीकेन रघुपति-कृतम् इव द्वैपयनेन पूर्वम् एव सार्वज्ञ्याद् उक्तं बोध्यम् । 

ननु किम् अवधि पेयं? तत्राहालयम् इति । लयो भगवत्-पद-संश्लेषणं तम् अभिव्याप्येति मोक्षेऽपीत्य् अर्थः । एतत् साम गायन्न् आस्ते तद्-विष्णोः परमं पदं सदा पश्यन्ति सूरयः [ऋक् १.२२.२०] इत्य्-आदिषु तदापि कीर्तनादि-भक्तेः श्रवणाद्-अतिस्वादुत्वेन हातुम् अशक्यत्वाच् च । एवम् आह—सूत्रकारः आप्रायणात्तत्रापि हि दुष्टं [वे।सू। ४.१.१२] इति । इदम् अत्र बोध्यं—यद्य् अपि भगवन्-निश्वसितत्वात् सर्वोऽपि निगमश् चिदानन्दात्मक-वर्णराशिस् तथापि वाच्य-लघुत्वात्-तस्य तथात्वं तिरोधत्ते अस्य तु तद्-भागस्य वाच्यमहत्त्वाच् च रसात्मक-फल-रूपत्वं प्रस्फुरदस्तीति । यच्-चेह पुण्ययशसां राज्ञां चरितम् उपयोगि, तद् अपि लवणाकर-निपात-न्यायेन तद्-रूपं ज्ञेयं । हे **भावुकाः** ! शुभवेशाः सन्त इति पशु-हिंसकानां कर्मिणां व्यावृत्तिः । वेद-रूपेऽप्य् अस्मिन् इतिहास-पुराण-भागे स्त्री-शूद्र-द्विज-बन्धूनां [भा।पु। १.४.२५] इत्य्-आदि-वाक्य-बलाद् एव शूद्रादेर् अधिकारः । वर्षासु रथ-कारोऽग्नीनादधीत इति विधि-बलाद् एव सङ्करजातेर् अपि रथ-कारस्याग्न्याधानाङ्गे मन्त्रे यथा स तद्वत् । एवम् एभिस् त्रिभिः शास्त्रस्य विषय-सम्बन्ध-प्रयोजनाधिकारिणः प्रदर्शिताः । तेषु **सत्यं परम्** इति विषयः । **वास्तवं वस्त्वत्र वेद्यम** इति वाच्य-वाचक-भावः सम्बन्धः । **शिवदं ताप-त्रयोन्मूलनम् आलयं** इत्य्-अनुवृत्त-भक्तिक-स्तादृशो मोक्षः प्रयोजनम् । **निर्मत्सराणां सतां वेद्यम्** इत्य्-अधिकारी चेत्य् अनुबन्ध-चतुष्टयं । सनिष्ठः परिनिष्ठितो निरपेक्षश् चेति त्रि-विधोऽधिकारी । तत्र स्वविहितान् धर्मान् हर्याराधन-धियाचरन् लोकवैचित्रीञ् च दिदृक्षुः प्रथमः । लोक-सञ्जिघृक्षया तान् आचरन् हरि-भक्ति-निरतो द्वितीयः । सत्य-तपो-जपैर् विशुद्धो हर्येकनिरतस् तु तृतीयः । आद्यो मध्यश् च साश्रमः कर्माणि च तयोर् अप-शुकान्य् एव । चरमस् तु निराश्रम एवेति यथा-स्थलं व्यक्ती-भविष्यतीति ॥३॥

**॥।**

॥ १.१.४ ॥

**ॐ**

**नैमिषेऽनिमिष-क्षेत्रे ऋषयः शौनकादयः ।**

**सत्रं स्वर्गाय लोकाय सहस्र-समम् आसत ॥**

**मध्वाचार्यः (भागवत-तात्पर्यम्) : **प्रकारान्तरेण पुरुषार्थ-शङ्क-निवृत्त्य्-अर्थम् आख्यायिका पाद्मे च—


> आख्यायिकाः प्रदर्श्यन्ते सर्व-वेदेषु सर्वशः ।  
> द्योतयन्त्य् अस्तु महतां तात्पर्यां तत्र तत्र ह ॥  
> अलाभः पुरुषार्थस्य प्रोक्तम् अर्थम् ऋते त्व् इति ।  
> द्योतनाय महाराज श्रद्धा-वृद्ध्य्-अर्थम् एव च ॥ इति ॥४॥

———————————————————————————————————————

**श्रीधर-स्वामी (भावार्थ-दीपिका) : **तद् एवम् अनेन श्लोक-त्रयेण विशिष्टेष्ट-देवतानुस्मरण-पूर्वकं प्रारिप्सितस्य शास्त्रस्य विष्य-प्रयोजनादि-वैशिष्ठ्येन सुख-सेव्यत्वेन च श्रोतॄन् अभिमुखी-कृत्य शास्त्रम् आरभते नैमिश इति । ब्रह्मणा विसृष्टस्य मनोमयस्य चक्रस्य नेमिः शीर्यते कुण्ठी-भवति यत्र तन् नेमिशम्, नेमिशम् एव नैमिशम् । तथा च वायवीये—


> एतन् मनोमयं चक्रं मया सृष्टं विसृज्यते ।  
> यत्रास्य शीर्यते नेमिः स देशस् तपसः शुभः ॥   
> इत्य् उक्त्वा सूर्य-सङ्काशं चक्रं सृष्ट्वा मनोमयम् ।  
> प्रणिपत्य महादेवं विससर्ज पितामहः ॥  
> तेऽपि हृष्टतमा विप्रा प्रणम्य जगतां प्रभुम् ॥  
> प्रययुस् तस्य चक्रस्य यत्र नेमिर् व्यशीर्यत ।  
> तद् वनं तेन विख्यातं नैमिशं मुनि-पूजितम् ॥ इति ।

नैमिष इति पाठे वराह-पुराणोक्तं द्रष्टव्यम् । तथाहि गौरमुखम् ऋषिं प्रति भगवद्-वाक्यम्—


> एवं कृत्वा ततो देवो मुनिं गौरमुखं तदा ।  
> उवाच निमिषेणेदं निहतं दानवं वलम् ॥  
> आरण्येऽस्मिंस् ततस् त्व् एतन् नैमिषारण्य-सञ्ज्ञितम् ।  
> भविष्यति यथार्थं वै ब्राह्मणानां विशेषकम् ॥ इति ।

अनिमिषः श्री-विष्णुः । अलुप्त-दृष्टित्वात् । तस्य क्षेत्रे । तथा चात्रैव शौनकादि-वचनंऽक्षेट्रेऽस्मिन् वैष्णवे वयम्ऽ इति । स्वः स्वर्गे गीयत इति स्वर्गायो हरिः । स एव लोको भक्तानां निवास-स्थानं तस्मै । तत्-प्राप्तय इत्य् अर्थः । सहस्रं समाः संवत्सरा अनुष्ठान-कालो यस्य तत् सत्रं सत्र-सञ्ज्ञकं कर्मोद्दिश्य आसत उपविविशुः । यद् वा आसताकुर्वतेत्य् अर्थः । आलभेत निर्वपति उपयन्तीत्यादिवत्-प्रत्ययोच्चारण-मात्रार्थत्वेनास्तेर् धात्व्-अर्थस्याविवक्षितत्वात् ॥४॥

———————————————————————————————————————

**जीव-गोस्वामी (क्रम-सन्दर्भः) : **अत्रापि महा-पुराणस्यास्य प्रश्नोत्तराभ्यां श्री-कृष्णैक-परत्वं दर्शयितुम् आह—ॐ नैमिष इत्य्-आदि । टीकायाम् आसतेत्य् अस्य व्याख्यान्तरे त्व् इदं ज्ञेयम् । तत्-तद्-धात्व्-अर्थस् तत्र तत्र न सम्भवतीति धातुं विना च केवल-प्रत्ययोच्चारणं न युज्यत इति प्रत्ययस्य तिवादेर् अर्थः प्रयोजनं यत्र तादृशतया धात्व्-अर्थस्याविवक्षितत्वात् कृञ्-अर्थानुगत-कर्तृ-वाचि-प्रत्ययेन कृञ्-अर्थस् तु समर्प्यत इति ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

प्रणम्य श्री-गुरुं भूयः श्री-कृष्णं करुणार्णवम् ।

लोकनाथं जगच्-चक्षुः श्री-शुकं तम् उपाश्रये ॥

तमश् छन्न-दृशां यैर् नः कृते भावार्थ-दीपिका ।

कृता कृपालवस् तेऽत्र श्रीधर-स्वामिनो गतिः ॥

व्याख्या लेख्या तदीया या भक्त-चित्त-प्रमोदिनी ।

काचित् प्रभूनां काचित् तु श्रीमद्-गुरु-कृपोदिता ॥

तद् एवं श्रोतॄन् अभिमुखीकृत्य श्री-भागवत-कथारम्भे पुनर् मङ्गलम् आचरति ॐ इति । यद् उक्तं—


> ओङ्कारश् चाथ-शब्दश् च द्वाव् एतौ ब्रह्मणः पुरा ।  
> कण्ठं भित्त्वा विनिर्यातौ तेन माङ्गलिकाव् उभौ ॥ इति ।

शास्त्रस्यास्य प्रणवार्थ-विवृति-रूपत्वं सूचयति नैमिश इति । ब्रह्मणा सृष्टस्य मनो-मय-चक्रस्य नेमिः शीर्यते यत्र तन् नेमिशम्, नेमिशम् एव नैमिशम् । तथा च वायवे—

> एतन् मनो-मयं चक्रं मया सृष्टं विसृज्यते ।  
> यत्रास्य शीर्यते नेमिः स देशस् तपसः शुभः ॥  
> इत्य् उक्त्वा सूर्य-सङ्काशं चक्रं सृष्ट्वा मनोमयम् ।  
> प्रणिपत्य महा-देवं विससर्ज पितामहः ॥  
> तेऽपि हृष्टतरा विप्राः प्रणम्य जगतां प्रभुम् ।  
> प्रययुस् तस्य चक्रस्य यत्र नेमिर् व्यशीर्यत ॥  
> तद् वनं तेन विख्यातं नैमिशं मुनि-पूजितम् ॥ इति ।

विविध-भक्ति-वासनावतां जनानां मध्ये यस्य यस्य यत्र यत्रैव स्थले शाम्यद्-वेगं मनः स्थिरीभवति, तस्य तस्य तत्र तत्रैव श्रीमद्-भागवतार्थावगाहनेन स्वाभीप्सितं सिध्यतीत्य् एतन् मात्र-विवक्षया प्रथमत एव शास्त्रस्य नैमिश इत्य् अन्वर्थ-पदस्य न्यासो ज्ञेयः । मूर्धण्य-ष-कारान्त-पाठे वराह-पुराणोक्तं द्रष्टव्यम् । तथा हि गौर-मुखम् ऋषिं प्रति भगवद्-वाक्यं—

> एवं कृत्वा ततो देवो मुनिं गौर-मुखं तदा ।  
> उवाच निमिषेणेदं निहतं दानवं बलम् ॥  
> अरण्येऽस्मिंस् ततस् त्व् एतन् नैमिषारण्य-सञ्ज्ञितम् ।  
> भविष्यति यथार्थं वै ब्राह्मणानां विशेषकम् ॥ इति ।

अत्रापि पाठे यत्र कामादीन् शत्रून् शीघ्रम् एव निहन्तुं प्रभवेत् तत्रैव वसेद् इति विवक्षितम् । स्वर्गायेति प्रथमं शौनकादीनां स-काम-कर्मपरत्वम् एवासीत् । रोमहर्षण-सङ्गेन ततो नाना-पुराणादि-शास्त्र-श्रवण-मननादिभिर् जिज्ञासुत्वम् इति प्रसिद्धिः । ततश् च साधोर् उग्रश्रवसः सङ्गेन भक्ति-रसे स्पृहा । यद् उक्तम्—


> कर्मण्य् अस्मिन्न् अनाश्वासे धूम-धूम्रात्मनां भवान् ।  
> आपाययति गोविन्द- पाद-पद्मासवं मधु ॥ [भा।पु। १.१८.१२] इति ।

ततश् च जिज्ञासुत्वम् अपि शिथिलीकुर्वतां तेषां भक्तौ प्रवेशे स्वर्गार्थकं सत्रं तच् च मिषम् एवाभूत् । यद् उक्तं कथायां सक्षणा हरेः [भा।पु। १.१.२१] इति । एतच् च श्री-भागवत-श्रोतृषु तेषु कर्मिषु कर्म-निष्ठा-व्यवधानेन भक्तेः प्रभाव-द्योतनम्, तथैव श्री-भागवत-वक्तरि श्री-गुरु-देवेऽपि परिनिष्ठितोऽपि नैर्गुण्ये [भा।पु। २.१.९] इत्य्-आदिभिर् ब्रह्म-परिनिष्ठा-व्यवधानेनेति । यद् वा स्वः स्वर्गे गीयते इति स्वर्गायो हरिः उरुगाय इतिवत् तस्य लोको वैकुण्ठस् तस्मै । अनिमिषो विष्णुः । तस्य क्षेत्रेऽस्मिन् वैष्णवे वयम् इति तेषाम्  उक्तेः सहस्रं समाः संवत्सरा अनुष्ठान-काला यस्य तत् सत्र-सञ्ज्ञं कर्म उद्दिश्य आसत उपविविशुः । यद् वा, आसत अकुर्वत अग्निष्टोमीय-पशोर् आलभनम् आलभते । अमावस्यायां पितृभ्यः श्राद्धं निर्वपति । अष्ट-वर्षायाः कन्यायाः पाणि-ग्रहणम् उपयन्तीतिवत् । धात्व्-अर्थस्य व्यधात् तत्-सामान्य-कृञ्-अर्थ एवात्रासधातुर् वर्तितः ॥४॥

———————————————————————————————————————

**बलदेव-विद्यभूषणः (वैष्णवानन्दिनी) :**

प्रथमे प्रथमस्यास्मिन् षट् प्रश्ना मुनिभिः कृताः । \
निःश्रेयसादि-विषयाः प्रहृष्टैः शौनकादिभिः ॥

एवं शास्त्रोत्कर्षाभिधानेन श्रोतृन् अभिमुखीकृत्य तन्-मुखस्थित-सूत-शौनक-संवाद-प्रस्तावाय तद् उचितं स्थानं दर्शयति—ॐ नैमिशे इति । ॐ इति मङ्गलार्थम्, शास्त्रम् इदं प्रणवार्थ-रूपम् इति बोधनार्थं च ৷नैमिशे तन्-नाम्न्यरण्ये शौनकादय ॠषयः सत्रमासत । यजमाना यत्रर्त्विजः स यागः सत्रम् उच्यते । तद् अकुर्वतेत्य् अर्थः धातुनाम् अनेकार्थत्व-स्वीकारात् । ब्रह्मणा सृष्टस्य मनोमयस्य चक्रस्य नेमिर् यत्र विशीर्षा तन्-नेमिशम् अन्येष्व् अपि दृश्यते इति डः [पानिनि। ३.२.१००] प्रज्ञाद्य् अणि, तद् एव नैमिशम् एवम् उक्तं वायवीये


> एतन्-मनोमयं चक्रं मया सृष्टं विसृज्यते ।   
> यत्रास्य शीर्यते नेमिः स देशस् तपसः शुभः ॥   
> इत्य् उक्त्वा सूर्य-सङ्काशं चक्रं सृष्ट्वा मनोमयम् ।   
> प्रणिपत्य महादेवं विससर्ज पितामहः ॥   
> तेऽपि हृष्टतरा विप्राः प्रणम्य जगतां प्रभूम् ।   
> प्रययुस् तस्य चक्रस्य यत्र नेमिर् विशीर्यते ।   
> तद्-वनं तेन विख्यातं नैमिशं मुनि-पूजितम् ॥

इति, मूर्धन्यान्त-पाठे वाराहीयं भगवद्-वाक्यं दृश्यम्—


> एवं कृत्वा ततो देवो मुनिं गौर-मुखं तदा ।   
> उवाच निमिषेणेदं निहतं दानवं बलम् ॥  
> अरण्येऽस्मिंस् ततस् त्वेतन्नैमिषारण्य-सञ्ज्ञकम् ।  
> भविष्यति यथार्थं वै ब्राह्मणानं विशेषकम् ॥

इत्य् एतत् । तथा च यत्र निवृत्त-वेगं मनः स्याद् यत्र कामादि विनश्येत्, तत्रोषित्वा हरिर् ध्येय इति व्यङ्ग्यम् । तादृशं च तद् अरण्यम् इति, कीदृशीत्य् आह—अनिमिषस्यालुप्त-दृष्टेर् विष्णोः क्षेत्रे । किम् अर्थं तदासतेत्य् आह—स्वर्गेऽपि गीयमानत्वात् स्वर्गायो विष्णुः कर्मनि घञ् । स एव स्वाश्रित-निवासत्वाल्-लोकस् तस्मै तं प्राप्तुम् इत्य् अर्थः । हृद्-विशोधनेन कथावसर-दानेन च सत्रस्य तत्-प्रापकत्वात्, सहस्रं समा यस्य तत् सहस्र-वत्सरानुष्ठानकालं सत्रम् इति ॥४॥

**॥।**

॥ १.१.५ ॥

**त एकदा तु मुनयः प्रातर् हुत-हुताग्नयः ।**

**सत्-कृतं सूतम् आसीनं पप्रच्छुर् इदम् आदरात् ॥**

**श्रीधर-स्वामी (भावार्थ-दीपिका) : **सायङ्कालेहुता एव हुता अग्नयो यैस् ते । यद् वा हूयत इति हुतं दध्य्-आदि तेन हुता अग्नयो यैस् ते । यद् वा प्रातः-काले हुता एव हुता अग्नयो यैस् ते । अनेन नित्य-नैमित्तिक-होम-साकल्यं दर्शितम् । इदं वक्ष्यमाणम् आदरात् पप्रच्छुः ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हुता एव हुता अग्नयो यैस् ते ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : **तं संवादं दर्शयति—त इति । हुता एव **हुता अग्नयो** यैस् ते इति नित्य-नैमित्तिक-कर्मस्-अम्पत्तिर् उक्ता । इदं वक्ष्यमाणम् ॥५॥

**॥।**

॥ १.१.६ ॥

**ऋषय ऊचुः—**

**त्वया खलु पुराणानि सेतिहासानि चानघ ।**

**आख्यातान्य् अप्य् अधीतानि धर्म-शास्त्राणि यान्य् उत ॥**

**श्रीधर-स्वामी (भावार्थ-दीपिका) : **विविदिषितान् अर्थान् प्रष्टुं सूतस्य सर्व-शात्र-ज्ञानातिशयम् आहुः—त्वयेति त्रिभिः श्लोकैः । इतिहासो महाभारतादिस् तत्-सहितानि । न केवलम् अधीतानि अपित्व् आख्यातान्य् अपि व्याख्यातानि च । उत अपि यानि धर्म-शास्त्राणि तान्य् अपि ॥६॥

———————————————————————————————————————

**जीव-गोस्वामी (क्रम-सन्दर्भः) : **त्वयेति युग्मकम् ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इतिहासो भारतादिर् आख्यातानि ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : **सूतात्-तत्त्व-याथात्म्यं श्रोतुं तस्य ज्ञानातिशयाम् आह—त्वयोति त्रिभिः । इतिहासो भारतं, न केवलम् अधीतान्य् आपितू व्याख्यातानि च यानि धर्म-शास्त्राणि तान्य् अपि, उतेत्य् अप्य् अर्थे ॥६॥

**॥।**

॥ १.१.७-८ ॥

**यानि वेद विदां श्रेष्ठो भगवान् बादरायणः ।**

**अन्ये च मुनयः सूत परावर-विदो विदुः ॥**

**वेत्थ त्वं सौम्य तत् सर्वं तत्त्वतस् तद्-अनुग्रहात् ।**

**ब्रूयुः स्निग्धस्य शिष्यस्य गुरवो गुह्यम् अप्य् उत ॥**

**मध्वाचार्यः (भागवत-तात्पर्यम्) : **यानि भगवज्-जातान्य अन्यैर् अप्य् ऋषिभिर् ज्ञायन्ते, तानि वेत्थ । उक्तं हि ब्रह्माण्डे—

> द्वैपायनेन यद् बुद्धं ब्रह्माद्यैस् तन् न बुध्यते ।  
> सर्व-बुद्धं स वै वेद तद् बुद्धं नान्य-गोचरम् ॥ इति ॥७-८॥

———————————————————————————————————————

**श्रीधर-स्वामी (भावार्थ-दीपिका) : **किं च, यानीत्य्-आदि । **विदां** विदुषां मध्ये **श्रेष्ठो** व्यासो **यानि वेद** । **परावरे** सगुण-निर्गुणे ब्रह्मणी विदन्तीति तथा ॥७॥ **वेत्थ** जानासि । **सौम्य** हे साधो । तेषाम्  **अनुग्रहात्** । तत्त्वतो ज्ञाने हेतुम् आह—ब्रूयुर् इति । **स्निग्धस्य** प्रेमवतः । **उत** एव । **गुह्यं **रहस्यम् **अपि ब्रूयुर्** एव ॥८॥

———————————————————————————————————————

**जीव-गोस्वामी (क्रम-सन्दर्भः) : **तत्त्वतो यथार्थ्येन । तत् तु **गुह्यम्** इति चेत्, तथापि वक्तव्यम् इत्य् आहुः—ब्रूयुर् इति ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **विदां** विदुषां **परावरे** स-गुण-निर्गुणे ब्रह्मणी **विदन्तीति** ते । **स्निग्धस्य **गुरु-विषयक-स्नेहवतः **शिष्यस्यगुरवो गुह्यम् अपि ब्रूयुर्** इति विधि-लिङ् एव त्वयि स्निग्धे शिष्ये तेषाम्  अवश्यम् एव रहस्य-प्रकाशकत्वम् । तव च सर्व-रहस्य-विज्ञत्वम् अवगम्यते । अतस् तान् अपि प्रति स्वं मतम् एवोत्कृष्य ब्रुवतो मुनीन् अपहाय सर्व-मत-वक्ता त्वम् एवास्माभिः पृच्छ्यसे इति भावः ॥७-८॥

———————————————————————————————————————

**बलदेव-विद्यभूषणः (वैष्णवानन्दिनी) : **यानीति—परे नित्य-मुक्तादयोऽवरे भृत्या यस्य परावरः सर्वेश्वरः कृष्णस् तद्-विदः विदुर् जानन्ति ॥७॥ \


> \


वेत्थ जानासि, तद् अनुग्रहाद्-बादरायणादि-प्रसादात्, तत्त्वतो ज्ञाने हेतुः ब्रूयुर् इति । स्निग्धस्य गुरौ प्रेमवतः । आह चैवं श्रुतिः—


> यस्य देवे परा भक्तिर् यथा देवे तथा गुरौ ।   
> तस्यैते कथिता ह्य् अर्थाः प्रकाशस् ते महात्मनः ॥ इत्य्-आद्या [श्वे।उ। ६.२३]

उत भोः सूत! तथा च गुरु-कृपया शास्त्र-रहस्यं तव प्रस्फुरदस् त्यतस् त्वम् एव पृच्छ्यस इति भावः ॥८॥

**॥।**

॥ १.१.९ ॥

**तत्र तत्राञ्जसायुष्मन् भवता यद् विनिश्चितम् ।**

**पुंसाम् एकान्ततः श्रेयस् तन् नः शंसितुम् अर्हसि ॥**

**श्रीधर-स्वामी (भावार्थ-दीपिका) : **अञ्जसा ग्रन्थार्जवेन । एकान्ततः श्रेयोऽव्यभिचारि श्रेयः-साधनम् ॥९॥

———————————————————————————————————————

**जीव-गोस्वामी (क्रम-सन्दर्भः) : **पुंसां कलि-भावि-पर्यन्त-पुरुषाणाम् ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तर्हि तत् सर्वम् एव ब्रवीमीति किं तत्राहुस् तत्रेति । आयुष्मन्न् इति त्वया बहु-कालं व्याप्य तान्य् अधीता विचारितानीति भावः । अञ्जसा शीघ्रम् । तत्र तत्र झटित्य् अर्थ-बोधक-वाक्येष्व् इत्य् अर्थः । एकान्ततः एकान्तेन सर्वथेत्य् अर्थः । यद् वा, प्रथमान्तात् तसिः । एकम् अद्वितीयं च तारतम्य-गणनायाम् अन्तर्भूतं च यतोऽन्यद् अधिकं श्रेयो नास्तीत्य् अर्थः । तच् च प्रेमैव न तु स्वर्गापवर्गादिकं ब्रह्म-परमात्म-भगवत्सु मुखस्य भगवत्-स्वरूपस्यापि वशीकारकत्वाद् इत्य् अग्रिम-ग्रन्थे व्यक्तीभविष्यति ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : **सर्वं तत् किं ब्रवीमि? तत्राह—तत्र तत्रेति । अञ्जसा ग्रन्थार्जवेन पुंसाम् एकान्तं श्रेयो यद्-भवता विनिश्चितं तन् नः शंसितुं वक्तुम् अर्हसि । प्रथमान्तात्तसिर् इति प्रथमः प्रश्नः ॥९॥

**॥।**

॥ १.१.१० ॥

**प्रायेणाल्पायुषः सभ्य कलाव् अस्मिन् युगे जनाः ।**

**मन्दाः सुमन्द-मतयो मन्द-भाग्या ह्य् उपद्रुताः ॥**

———————————————————————————————————————

**श्रीधर-स्वामी (भावार्थ-दीपिका) : **अन्येऽपि बहुना कालेन बहु-शास्त्र-श्रवणादिभिर् विनिश्स्चिन्वन्तु नेत्य् आहुः—प्रायेणेति । हे **सभ्य** साधो ! अस्मिन् युगे कलाव् अल्पायुषो जनास् तत्रापि मन्दा अलसास् तत्रापि सुमन्द-मतयस् तत्रापि मन्द-भाग्या विघ्नाकुलास् तत्राप्य् उपद्रता रोगादिभिः ॥१०॥

———————————————————————————————————————

**जीव-गोस्वामी (क्रम-सन्दर्भः) : **कलि-पुरुषान् वर्णयति—प्रायेणेति । मन्द-भाग्याः स्वल्प-पुण्याः ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु मन्-मुखात् तत् तत् सर्वं श्रुत्वा युष्मद्-आदय एव श्रेयो निश्चिन्वन्तु तत्राहुः—हे सभ्य देश-काल-पात्रज्ञ ! अस्मिन् कलौ प्रायेण जना अल्पायुष एव । यदि कथञ्चिद् दीर्घायुषस् तर्हि मन्दाः परमार्थेष्व् अलसाः । यदि केचिन् निरलसा अपि तर्हि निर्बुद्धयः । यदि सुबुद्धयोऽपि स्युस् तदा मन्द-भाग्याः, तादृश-साधु-सङ्ग-हीनाः । यदि लब्ध-सुसङ्गा अपि, तदा उपद्रुताः रोगाद्य्-उपद्रव-वशात् तन्-मुखात् श्रोतुं श्रुत्वा वा स्वश्रयो निश्चित्य तत् तद् अनुष्ठातुं नावकाशं लभन्त इति । यद् वा, अल्पायुषस् तत्रापि मन्दा इत्य्-आदि ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : **त्वद् अधीते सर्व-शास्त्र-श्रवणे नास्माकं वाञ्छेत्य् आह—प्रायेणेति । हे सभ्य! अस्मिन् कलौ जनाः प्रायेणाल्पायुषः, दीर्घायुष्ट्वेपि मन्दाः परतत्त्व-श्रवणेऽलसाः । तत्र नैरालस्येऽपि मन्द-मतयः, अमन्द-मतित्वेऽपि

मन्द-भाग्यास् तत्त्ववित्-सत्-प्रसङ्गभाग्य-रहिताः । तद्-भाग्य-सत्त्वेऽप्य् उपद्रुता रोगाद्य् आक्रान्ताः । यद् वा—अल्पायुषस् तत्रापि मन्दा इत्य्-आदि ॥१०॥

**॥।**

॥ १.१.११ ॥

**भूरीणि भूरि-कर्माणि श्रोतव्यानि विभागशः ।**

**अतः साधोऽत्र यत् सारं समुद्धृत्य मनीषया ।**

**ब्रूहि भद्राय भूतानां**[^१५]** येनात्मा सुप्रसीदति ॥**

[^१५]:
    ब्रूहि नः श्रद्दधानानाम् इति श्री-जीवस्य पाठः ।


**श्रीधर-स्वामी (भावार्थ-दीपिका) : **न च बहु-शास्त्र-श्रवणेऽपि तावतैव फल-सिद्धिर् इत्य् आहुः—भूरीणीति । **भूरीणि कर्माण्य्** अनुष्ट्ःएयानि येषु तानि । **समुद्धृत्य** यथावद् उद्धृत्य । येनोद्धृत-वचनेन **आत्मा** बुद्धिः **संप्रसीदति** संयग् उपशाम्यति ॥११॥

———————————————————————————————————————

**जीव-गोस्वामी (क्रम-सन्दर्भः) : **भूरीणीति सार्धकम् । श्रोतव्यानि शास्त्राणि । ब्रूहि भद्राय भूतानाम् इति क्वचित् पाठः ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तादृश-श्रेयसः साधनेषु मध्ये यं मुख्यं कलि-काल-वर्तिभिर् जनैः सुशक्यं च तत् साधनं वदेति पृच्छन्ति । भूरीणि कर्माण्य् अनुष्ट्ःएयानि यत्र तानि । श्रोतव्यानि साधनानि तादृश-साधन-प्रतिपादकानि शास्त्राणि वा, येनात्मा बुद्धिः प्रसीदति । तच् च श्रवण-कीर्तनादिकम् एवेत्य् अग्रे ज्ञास्यते ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : **श्रोतव्यानि साधनानि भूरीणि सन्ति । भूरीणि बहूनि कर्माण्यानुष्ठेयानि येषु तानि । अतस् तेषु यत् सारं कलि-जनैर् अनुष्ठातुं शक्यं तत्त्वं मनीषया समुद्धृत्य नोऽस्माकं ब्रुहीति । हे साधो! येन सारेण श्रुतेनात्मा बुद्धिः प्रसीदतीति द्वितीयः ॥११॥

**॥।**

॥ १.१.१२ ॥

**सूत जानासि भद्रं ते भगवान् सात्वतां पतिः ।**

**देवक्यां वसुदेवस्य जातो यस्य चिकीर्षया ॥**

**श्रीधर-स्वामी (भावार्थ-दीपिका) : **प्रश्नान्तरम्—सूत जानासीति पञ्चभिः । भद्रं त इत्य् औत्सुक्येनाशीर्वादः । विस्तरेणाशीर्वचनेन विष्णु-कथा-विघाति भवतीति सङ्ग्रहेणोक्तम् । तथा हि 


> सा हानिस् तन् महच्-छिद्रं स मोहः स च विभ्रमः ।  
> यन् मुहूर्तं क्षणं वापि वासुदेवं न चिन्तयेत् ॥ इति । [^१६]

भगवान् निरतिशयैश्वर्यादि-गुणः । सत्वतां सच्-छब्देन सत्त्व-मूर्तिर् भगवान् स उपास्यतया विद्यते येषाम्  इति सत्वन्तो भक्ताः । स्वार्थेऽण् राक्षस-वायसादिवत् । तस्य चाश्रवणम् आर्षम् । तद् एवं सात्वन्त इति भवति । तेषां पतिः पालकः । यस्यार्थ-विशेषस्य चिकीर्षया वसुदेवस्य भार्यायां देवाक्यां जाटः ॥१२॥

[^१६]:
    विस्तरेणारभ्य इतीत्य्-अन्तो ग्रन्थः प्राचीन-पुस्तकेऽस्ति ।


———————————————————————————————————————

**जीव-गोस्वामी (क्रम-सन्दर्भः) : **सूतेत्य्-आदि नवकम्। नानावतारावतारिष्व् अपि सत्सु महा-पुराण-प्रारम्भ एव श्री-शौनकादीनां श्री-कृष्णैक-तात्पर्यम् इदम् । अत्र पूर्वं सामान्यतोऽस्माभिर् एकान्त-श्रेयस्त्वेन, सर्व-शास्त्र-सारत्वेन, आत्मसु प्रसाद-हेतुत्वेन च यत् पृष्टं, तद् एतद् एवास्माकं भाति यत् श्री-कृष्णस्य लीला-वर्णनम् इत्य् अभिप्रेत्याहुः—सूतेति । **भद्रं त** इति श्री-कृष्ण-लीला-प्रश्न-सहोदरौत्सुक्येनाशीर्वादः । **भगवान् **स्वयम् एवावतारी सम्पूर्णैश्वर्यादि-युक्तः । **सात्वतां** नुड्-अभावे आर्षः, यादवानाम् इत्य् अर्थः । **जातो** जगद्-दृश्यो बभूव ॥१२॥ [श्री-कृष्ण-सन्दर्भः ६४]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तच् च साधन-सारं श्रवण-कीर्तनादिकं श्री-कृष्ण-यशो-विषयकम् एव वाचयितुं पुनः पृच्छति । सूतेति । भद्रं त तिय् औत्सुक्येनाशीर्वादः । सन्तो भक्ता एव स्व-विभुत्वेन वर्तन्ते यस्य स सत्त्वान् विष्णुः स एव भजनीयो येषाम्  इति भक्ताव् इति सूत्रेणान् । सात्त्वता वैष्णवास् तेषां पतिः । नुड्-अभावस् त्व् आर्षः । किं वा, सातिः सुखार्थः, सौत्रो धातुर् हेतुम् अन्य्-अन्तोऽनुपसर्गालिम्प [पा। ३.१.१३८] इति सूत्रोक्तस् तस्माद् वा स्वरूप-न्यायेन क्विपि स्यात् । परमात्मा स सेवतयास्त्य् एषाम् इति मतुपि सान्त्वताः भक्तास् तेषां पतिर् इति । वसुदेवस्य देवक्यां भार्यायां यस्य चिकीर्षया । तच् च स्व-यशः-ख्यापनम् एव तस्यैव न तु भू-भार-हरणादेश् चिकीर्षया वस्तुतः सिद्धान्त-सिद्ध-श्रवण-स्मरणार्हाणि करिष्यन्न् इति कुन्ती-वाक्य-पर्यवसानात् ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **तच् च सारं श्री-कृष्ण-विषयक-श्रवन-कीर्तनाद्य् एवेत्य् आह—सूतेति । भद्रं त इत्योत्सुक्यादाशीर्वादः । सात्वताम् इति—सातिः सुखार्थः अनुपसर्गाल्-लिम्पविन्द इति [पा। ३.१.१३८] सूत्रोक्तो हेतुमण्ण्यन्तः, तस्माद्-वास-रूप [पानिनि। ३.१.९४] न्यायेन क्विपि सात् श्री-कृष्णः, स येषाम्  उपास्यतयास्ति ते सात्वन्तो भक्तास् तेषां पतिः स यस्य चिकीर्षया जातः ॥१२॥

**॥।**

॥ १.१.१३ ॥

**तन् नः शुष्रूषमाणानाम् अर्हस्य् अङ्गानुवर्णितुम् ॥**

**यस्यावतारो भूतानां क्षेमाय च भवाय च ।**

**श्रीधर-स्वामी (भावार्थ-दीपिका) : अङ्ग** हे सूत । **तन् नोऽनुवर्णयितुम् अर्हसि** । सामान्यतस् तावद् अस्यावतरो **भूतानाङ्क्षेमाय** पालनाय । **भवाय** समृद्धये ॥१३॥

———————————————————————————————————————

**जीव-गोस्वामी (क्रम-सन्दर्भः) : **सामान्यतस् तावत् तस्यावतार-मात्रं **क्षेमाय** इत्य्-आदि ॥१३॥ [श्री-कृष्ण-सन्दर्भः ६५]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्य जिज्ञासया किं फलम् ? इति चेत्, श्रुत्वा आत्मानं कृतार्थीकरिष्याम इत्य् आहुः—यस्येति सार्धैस् त्रिभिः । **यस्यावतार** एव **क्षेमाय** मोक्षाय **भवाय** भूत्यै सम्पत्तये, किं पुनः स इत्य् अर्थः ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **अतस् तद् अनुवर्णितुम् अर्हसि, तच् च मङ्गल-चरितम् एव । श्रवण-स्मरनार्हाणि करिष्यन् [भा।पु। १.८.३५] इति कुन्तीवाक्य-पर्यवसानात्, भू-भार-हरणन्त्वानुषङ्गिकम् तद् अनुगृहितेनापि शक्यं कर्तुं, पराशरेणानेके यातुधाना ध्रुवेण च विनाशिताः स्मर्यन्ते । तेन श्रुतेन किं फलम् इति चेत्? तेनात्मानं कृतार्थी-करिष्याम इत्य् आह—यस्येति साधैर् योस् त्रिभिः । यस्यावतार एव क्षेमाय मुक्तये भवाय सम्पत्तये किं पुनः स स्वयम् इति तृतीयः ॥१३॥

**॥।**

॥ १.१.१४-१६ ॥

**आपन्नः संसृतिं घोरां यन्-नाम विवशो गृणन् ।**

**ततः सद्यो विमुच्येत यद् बिभेति स्वयं भयम् ॥**

**यत्-पाद-संश्रयाः सूत मुनयः प्रशमायनाः ।**

**सद्यः पुनन्त्य् उपस्पृष्टाः स्वर्धुन्य्-आपोऽनुसेवया ॥**

**को वा भगवतस् तस्य पुण्य-श्लोकेड्य-कर्मणः ।**

**शुद्धि-कामो न शृणुयाद् यशः कलि-मलापहम् ॥**

**मध्वाचार्यः (भागवत-तात्पर्यम्) : **विवशः बह्व्-अभ्यासात् । उक्तं च ब्रह्म-वैवर्ते—


> शारीराद् वाचिकाभ्यासो वाचिकान् मानसो भवेत् ।  
> मानसाद् विवशान् मुच्येन् नान्यथा मुक्तिर् इष्यते ॥ इति ॥१४॥

———————————————————————————————————————

**श्रीधर-स्वामी (भावार्थ-दीपिका) : **तत्-प्रभावम् अनुवर्णयन्तस् तद्-यशः श्रवणौत्सुक्यम् आविष्कुर्वन्ति—आपन्न इति त्रिभिः । **संसृतिम् आपन्नः** प्राप्तः । **विवशो**ऽपि **गृणन्** । **ततः** संसृतेः । अत्र हेतुः—**यद्** यतो नाम्नो **भयम् अपि स्वयं बिभेति** ॥१४॥ 

किं च, यस्य **पादः संश्रयो** येषाम्  अत एव **प्रशमोऽयनं** वर्त्म आश्रयो वा येषां, ते **मुनय उपस्पृष्टाः** सन्निधि-मात्रेण सेविताः **सद्यः पुनन्ति** । **स्वर् धुनी** गङ्गा, तस्या आपस् तु तत्-पादान् निःसृता, न तु तत्रैव तिष्ठन्ति, अतस् तत्-संबन्धेनैव पुनन्त्योऽप्य् **अनुसेवया** पुनन्ति, न तु सद्य इति मुनीनाम् उत्कर्षोक्तिः ॥१५॥ 

पुण्य-श्लोकैर् **ईड्यानि** स्तव्यानि **कर्माणि** यस्य तस्य **यशः** । **कलि-मलापहं** संसार-दुःखोपशनम् ॥१६॥

———————————————————————————————————————

**कैवल्य-दीपिका :** **आपन्न** इति । **गृणान्** कीर्तयन् ॥१४॥ [मु।फ। ८.२६]

> एते हि श्लोकाः शुश्रूषोर् वचसा । **श्लोकः** कीर्तिः । **ईड्यं** स्तुत्यम् ॥१६॥ [मु।फ। ८.६]

———————————————————————————————————————

**सनातन गोस्वामी : **(ह।भ।वि। ११.४२५) **संसृतिम् आपन्नः** प्राप्तः । **विवशोऽपि**, ततः संसृतेः **गृणन्न्** एव **सद्यो विमुच्येत** इति जीवन्-मुक्ततोक्ता । अत्र हेतुः—**यद्** यतो नाम्नो **भयम् अपि स्वयं बिभेति** ॥१४॥

———————————————————————————————————————

**जीव-गोस्वामी (क्रम-सन्दर्भः) : विवशो**ऽपि विशेषेण पराधीनः सन्न् अपि । **यस्य** श्री-कृष्णस्य **नाम** तस्य सर्वावतारित्वाद् अवतार-नाम्नाम् अपि तत्रैव पर्यवसानात् । अत एव साक्षात् श्री-कृष्णाद् अपि तत्-तन्-नाम-प्रवृत्ति-प्रकारान्तरेण श्रूयते श्री-विष्णु-पुराणे—तत्र त्व् अखिलानाम् एव भगवन्-नाम्नां कारणान्य् अभवन् [वि।पु। ४.१५.७] इति गद्यम् । तद् इदं च वासुदेव-दामोदर-गोविन्द-केशवादि-नाम ज्ञेयम् ॥१४॥ [श्री-कृष्ण-सन्दर्भः ६६]

**यस्य** श्री-कृष्णस्य **पादौ** सम्यग् **आश्रयौ** येषाम्  । अत एव **प्रशमायनाः** । शमो भगवन्-निष्ठ-बुद्धिता, शमो मन्-निष्ठता बुद्धेः [भा।पु। ११.१९.३६] इति स्वयं श्री-भगवद्-वाक्यात् स एव प्रकृष्टः शमः प्रशमः । साक्षात्-पूर्ण-भगवच्-छ्री-कृष्ण-सम्बन्धित्वात्[^१७] श्री-कृष्ण-लीलाकृष्ट-चित्ता इत्य् अर्थः । **मुनयः** श्री-शुकदेवादयः । [^१८]**सद्यः पुनन्ति** स-वासन-पापेभ्यः शोधयन्ति । **स्वर्धुनी** गङ्गा । तस्या आपस् तु—

[^१७]:
    कृष्ण-स्। अद्द्स् हेरे- प्रशम एवायनं वर्त्म आश्रयो वा येषां ते


[^१८]:
    कृष्ण-स्। अद्द्स् हेरे- उपस्पृष्टाः सन्निधि-मात्रेण सेविताः



> योऽसौ निरञ्जनो देवश् चित्-स्वरूपो जनार्दनः ।  
> स एव द्रव-रूपेण गङ्गाम्भो नात्र संशयः ॥ इति ।

स्वयं तथा-विध-रूपापि साक्षाच् छ्री-वामन-देव-चरणान् निःसृता **आपोऽनुसेवया** साक्षात् सेवाभ्यासेनैव तथा शोधयन्ति, न सन्निधि-मात्रेण सेवया । तत्र साक्षात् सेवयापि न सद्य इति तस्या अपि श्री-कृष्णम् आश्रितानाम् उत्कर्षात् तस्यैवोत्कर्षः । 

एवम् एव ततस् तद्-यशसोऽप्य् आधिक्यम् अग्रे वर्ण्यते—तीर्थं चक्रे नृपोनं यद् अजनि यदुषु स्वः-सरित्-पाद-शौचं [भा।पु। १०.९०.४७] इति । टीका च—इतः पूर्वं स्वः-सरिद् एव सर्वतोऽधिकं तीर्थम् इत्य् आसीद् इदानीं यदुषु यद् अजनि जातं तीर्थं श्री-कृष्ण-कीर्ति-रूपम् एतत् स्वः-सरिद्-रूपं पाद-शौचं तीर्थम् ऊनम् अल्पं चक्रे इत्य् एषा ॥१५॥ [श्री-कृष्ण-सन्दर्भः ६७] 

एतस्य दशम-स्कन्ध-पद्यस्यैव संवादितां व्यनक्ति—को वेति । **शुद्धि-कामोऽपि**, यतः कलि-युगस्यापि **मलापहम्** ॥१६॥ [श्री-कृष्ण-सन्दर्भः ६८]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ततः संसृतेः अत्र घोराम् इति विवश इति सद्य इति पद-त्रयेण अजामिलादयः सूचिताः । यद् यतो नाम्नः एकस्माद् अपि स्वयं भयं स्वयं भगवान् इतिवन् मूलभूतं भयं महाकाल एव बिभेति किं पुनर् मृत्युर् यमश् च किम् उततमां यमदूता इति भावः । 

यत् पादाव् एव संश्रित्यैव वर्तमानाः सद्य इति स्मृत-मात्र एव पुनन्ति अविद्या-मालिन्यानि शोधयन्ति किं पुनर् दृष्टाः स्पृष्टाः सेविता वेति व्याख्येयम् । 


> येषां संस्मरणात् पुंसां सद्यः शुद्ध्यन्ति वै गृहाः ।  
> किं पुनर् दर्शन-स्पर्श- पाद-शौचासनादिभिः ॥ [भा।पु। १.१९.३३] 

इत्य् अनेनैवैक्यार्थ-प्राप्तेः । स्वर्धुन्या आप इत्य् अत्रापि तस्याः सकाशाद् दूर-देशं नीता इत्य् एव व्याख्येयम् । मुक्तिस् त्वद्-दर्शनाद् एव न जाने स्नान-जं फलम् इति वाक्यार्थ-विरोधात् । किं च स्वर्धुन्या दर्शनाद् एव साधूनां च स्मरणाद् अपि मुक्तिर् इति । तद् अपि साधूनाम् एवोत्कर्षो ज्ञेयः । ततश् च तास् तत्-पादान् निःसृता एव अतस् तत्-सम्बन्धेन पुनन्तोऽपि उप उपरि स्पृष्टाः सत्यः पुनन्ति । नुर् विकल्पे । सेवया प्रणत्य् आदिना वा आदृता वा स्वर्धुन्य् आप इति समासान्त-भावः आर्षः ।

शुद्ध आत्म-प्रसादः येनात्मा सुप्रसीदतीति पूर्वोक्तेः । यशः ब्रह्म-रुद्रेन्द्रजयादिकं रास-क्रीडादिकं चात्रासाधारणम् एव ॥१४-१६॥

———————————————————————————————————————

**बलदेव-विद्यभूषणः (वैष्णवानन्दिनी) : **घोरां संसृतिम् आपन्नोऽतो विवशोऽजामिल-सदृशो जनो यन्-नाम गुणान् ततः संसृतेः सद्यो विमुच्येत, यद्यत एकस्मान्-नामः स्वयं भयं कालो विभेति किमुत तद्-विभूतिर् यमस् तत् किङ्करो वा ॥१४॥ \


> \


यद् इति—यत्-पाद-संश्रयाः सन्तः सद्यः स्मृता एव पुनन्त्य् अविद्या-कर्दमात् शोधयान्ति, येषां संस्मरणात् पुंसां सद्यः शुध्यन्ति वै गृहाः [भा।पु। १.१९.३३] इत्य्-आदेः, किं पुनर् उपस्पृष्टाः सेविताः? स्वर्धुन्यापस् तु दूरं नीता अनुषेवया पुनन्ति, समासान्त-विधेर् अनित्यत्वाद् अप्रत्ययो न । वीक्षिता अवगाढाश् च मोक्षम् आनन्दातिशयञ् च ताः कुर्युः । मुक्तिस् तद्-दर्शनाद् एव न जाने स्नानजं फलम् इत्य् उक्तेः । आपस् तत्-पादाद्-विनिर्गता अनुषेवादिना शोधयन्ति सन्तस् तु तत्पाद-संश्रयास् ततः सद्य इति ताभ्यस् तेषाम्  उत्कर्षः । प्रकृष्टः शमो भगवन्-निष्ठधीत्व-लक्षणो यस्मात् तादृगयनम् आश्रयणं येषां ते । शमो मन्-निष्ठता बुद्धेः [भा।पु। ११.१९.३६] इति तद् उक्तेः ॥१५॥ \


> \


को वेति-पुण्य-श्लोकैर् नारदाद्यौः ईड्यानि कर्माणि यस्य तस्य कृष्णस्य भगवतः यशः साद्गुण्य-ख्याति-रूपं पूतना-विमोक्षणादि बालचरितं, शक्रादि-विजयं पौगण्ड-चरितं, रास-विहारादि कैशोर-चरितञ् च । शुद्धि-कामोऽविद्या-विमार्जनेच्छुः ॥१६॥

**॥।**

॥ १.१.१७ ॥

**तस्य कर्माण्य् उदाराणि परिगीतानि सूरिभिः ।**

**ब्रूहि नः श्रद्दधानानां लीलया दधतः कलाः ॥**

**श्रीधर-स्वामी (भावार्थ-दीपिका) : **प्रश्नान्तरम्—तस्येति । उदाराणि महान्ति विश्व-सृष्ट्यादीनि । सूरिभिर् नारदादिभिः । कला ब्रह्म-रुद्रादि-मूर्तीः ॥१७॥

———————————————————————————————————————

**जीव-गोस्वामी (क्रम-सन्दर्भः) : **यस्माद् एवं तस्मात्—तस्येति । **उदाराणि** परमानन्द-दातॄणि जन्मादीनि । स्वयं परिपूर्णस्य लीलयान्या अपि कलाः पुरुषादि-लक्षणा दधतस् तत्-तद्-अंशान् अप्य् आदाय तस्यावतीर्णस्य सत इत्य् अर्थः ॥१७॥ [श्री-कृष्ण-सन्दर्भः ६९]

———————————————————————————————————————

**विश्वनाथ-चक्रवर्ती (सारार्थ-दर्शिणी) : कर्माण्य्** अवतारान्तर-साधारणान्य् असुर-वधादीनि । **उदाराणि** भक्ताभीष्ट-प्रदानि । **कला** अवतारान् **दधत** इति । वर्तमान-कालेन तद्-अवताराणां नित्यत्वं तस्य च पूर्णत्वम् आयातम् ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **तस्य पूर्वोक्ति-महिन्नः कृष्णस्य कर्माणि विश्व-सर्गादीनि उदाराणि महान्ति सूरिभिब्रमाद्यैः कला विरिञ्चादि-विभूतीरिति चतुर्थः ॥१७॥

**॥।**

॥ १.१.१८ ॥

**अथाख्याहि हरेर् धीमन्न् अवतार-कथाः शुभाः ।**

**लीला विदधतः स्वैरम् ईश्वरस्यात्म-मायया ॥**

**मध्वाचार्यः (भागवत-तात्पर्यम्) : **आत्म-मायया स्वरूप-भूतेच्छया । 


> महामायेत्य् अविद्येति नियतिर् मोहिनीति च ।  
> प्रकृतिर् व्यसनेत्य् एव तवेच्छानन्त कथ्यते ॥ इति स्कान्दे ।

विष्णु-संहितायां च—


> इच्छा-शक्तिर् ज्ञान-शक्तिः क्रिया-शक्तिर् इति त्रिधा ।  
> शक्ति-शक्तिमतोश् चापि न भेदः कश्चनेष्यते ॥ इति ॥१८॥

———————————————————————————————————————

**श्रीधर-स्वामी (भावार्थ-दीपिका) : **अथेति प्रश्नान्तरे । **अवतार-कथाः** स्थित्य्-अर्थम् एव तत्-तद्-अवसरे ये मत्स्याद्य्-अवताराः, तदीयाः कथाः । **स्वैरं** लीलाः कुर्वतः । श्रि-कृष्णावतार-प्रयोजन-प्रश्नैव तच्-चरित-प्रश्नोऽपि जात एवेति ज्ञातव्यम् ॥१८॥

———————————————————————————————————————

**जीव-गोस्वामी (क्रम-सन्दर्भः) : **श्री कृष्णस्य तावन् मुख्यत्वेन कथय । अथ तद्-अनन्तरम् आनुषङ्गिकतयैवेत्य् अर्थः । **हरेः** श्री-कृष्णस्य प्रकरण-बलात् । **अवताराः** पुरुषस्य गुणावतारा लीलावताराश् च । तेषां **कथा** लीलाः सृष्ट्य्-आदि-कर्म-रूपा भू-भार-हरणादि-रूपाश् च । **आत्म-मायया** निजेच्छा-रूपया शक्त्या—आत्म-माया तद्-इच्छा स्याद् गुण-माया जडात्मिका इति महा-संहितातः ॥१८॥ [श्री-कृष्ण-सन्दर्भः ७०]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **शुभा अमायिकीर् विदधत इति वर्तमान कालेन लीलानां नित्यत्वम् आत्म-मायया योगमायया ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **अथ तस्य हरेर् अवताराणां वराहादीनां कथास् तदैश्वर्य-विजृम्भणा आख्याहि । **स्वैरं** स्वतन्त्रं यथा स्यादेवं तत् तद् रूपैर् लीला भूम्य्-उद्धरणादि-लक्षणा **दधतः** प्रकटयतः । **आत्म-मायया** स्वेच्छया । आत्म-माया तद्-इच्छा स्यात् इति शब्द-महोदधेर् इति पञ्चमः ॥१८॥

**॥।**

॥ १.१.१९ ॥

**वयं तु न वितृप्याम उत्तम-श्लोक-विक्रमे ।**

**यच् छृण्वतां रस-ज्ञानां स्वादु स्वादु पदे पदे ॥**

**श्रीधर-स्वामी (भावार्थ-दीपिका) : **अत्यौत्सुक्येन पुनर् अपि तच्-चरितान्य् एव श्रोतुम् इच्छन्तस् तत्रात्मनस् तृप्त्य्-अभावम् आवेदयन्ति—वयं त्व् इति । योग-यागादिषु तृप्ताः स्म । उद्गच्छति तमो यस्मात् स **उत्तमः,** तथाभूतः **श्लोको** यस्य तस्य **विक्रमे** तु **वि**शेषेण न **तृप्यामः, **अलम् इति न मन्यामहे । तत्र हेतुः—**यद्** विक्रमं **शृण्वताम्** । यद् वा, अन्ये तृप्यन्तु नाम । वयं तु नेति, तु-शब्दस्यान्वयः । 

अयम् अर्थः—त्रेधा ह्य् अलं-बुद्धिर् भवति उदरादि-भरणेन वा, रसाज्ञानेन वा, स्वाद-विशेषाभावाद् वा । तत्र शृण्वताम् इत्य् अनेन श्रोत्रस्याकाशत्वाद् अभरणम् इत्य् उक्तम् । **रस-ज्ञानाम्** इत्य् अनेन चाज्ञानतः पशुवत् तृप्तिर् निराकृता । इक्षू-भक्षणवद् रसान्तराभावेन तृप्तिं निराकारोति । **पदे पदे** प्रति-क्षणं **स्वादुतोऽपि स्वादु** ॥१९॥

———————————————————————————————————————

**कैवल्य-दीपिका :** **वयं** त्व् इति । **यद्** उ ये **विक्रमाः** । **स्वादु स्वादु** स्वादतः स्वादतः । उभय-सुपां सुलुक् पूर्व-सवर्णेति सुलुक् । **पदे पदे** क्षणे क्षणे ॥१९॥ [मु।फ। ८.७]

———————————————————————————————————————

**जीव-गोस्वामी (क्रम-सन्दर्भः) : **टीकायाम्—इक्षु-भक्षणवद् इति । इक्षु-भक्षणे यथा स्वाद-विशेषाभावो भवति, तथात्र नेत्य् अर्थः । **भगवद्-विक्रम**-मात्रे तु **न तृप्याम** एव । तत्रापि तीर्थं चक्रे नृपोनं [भा।पु। १०.९०.४७] इत्य्-आद्य्-उक्त-लक्षणस्य सर्वतोऽप्य् उत्तमश्लोकस्य विक्रमे विशेषेण न तृप्यामः ॥१९॥ [श्री-कृष्ण-सन्दर्भः ७१]

———————————————————————————————————————

**विश्वनाथ-चक्रवर्ती (सारार्थ-दर्शिणी) : उत्तमः** सर्व-श्रेष्ठः **श्लोको** यशो यस्य सः । यद् वा, उत्तमैः श्लोक्यते कीर्त्यते इति । तस्य **विक्रमे** तु विशेषेण न **तृप्याम,** अलम् इति न मन्यामहे । तेन याग-योगादिषु तृप्ताः स्म इति भावः । **यद्** विक्रमणं **शृण्वताम्** । यद् वा, अन्ये तृप्यन्तु नाम, वयं तु नेति, तु-शब्दस्यान्वयः । 

अयम् अर्थः—त्रिधा ह्य् अलं-बुद्धिर् भवति । उदरादि-भरणेन वा, रसाज्ञानेन वा, स्वाद-विशेषाभावाद् वा । तत्र शृण्वताम् इत्य् अनेन श्रोत्रस्याकाशत्वाद् विक्रमस्य चामूर्तत्वात् न भरणम् । रस-ज्ञानाम् इति रसाज्ञानेन पशुवत् तृप्तिर् निराकृता । **पदे पदे** प्रतिसुप्ति-ङन्तम् एव प्रति-क्षणम् एव **स्वादुतोऽपि स्वाद्व्** इति चर्वितस्य इक्षु-दण्डादेर् इव न नीरसत्वेन हेयत्वं प्रत्युतातिस्वादुत्वेन परमोपादेयत्वम् इति ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **औत्सुक्यं प्रकाशयत्ति—वयं त्व् इति । उद्गतस् तमो येषां तैर् नारदादिभिः श्लोक्यते कीर्त्यते इति तस्य कृष्णस्य विक्रमे **वयं तु न तृप्यामः**, अन्ये तृप्यन्तां नाम तच्छ्रवणेऽलंबुद्धिः न भजामः । तत्र हेतुः—याद् इति । त्रेधा हि तद्-बुद्धिः, उदरादि-पूर्त्या, रसाज्ञानेन स्वादु-विशेषाभावेन वा तत्र **यच्-छृण्वताम् **इति विक्रमस्यामूर्तत्वात्तेन श्रोत्र-विवरस्य पूर्तिर् नेत्य् उक्तम् । रसज्ञानाम् इत्य् अनेन रसाज्ञानात् पशुवत् तृप्तिर्नेत्य् उक्तम् । पदे पदे प्रतिसुप्तिं तं **स्वादुस्वाद्व् **इत्य् अनेन चर्वितेक्षु-दण्डादेर् इव स्वाद-विशेषाभावान्निवृत्तिर्नेत्य् उक्तम् ॥१९॥

**॥।**

॥ १.१.२० ॥

**कृतवान् किल कर्माणि सह रामेण केशवः ।**

**अतिमर्त्यानि भगवान् गूढः कपट-मानुषः ॥**

**श्रीधर-स्वामी (भावार्थ-दीपिका) : **अतः श्री-कृष्ण-चरितानि कथयेत्य् आशयेनाहुः—कृतवान् इति । **अतिमर्त्यानि** मर्त्यान् अतिक्रान्तानि गोवर्धनोद्धरणादीनि । मनुष्येष्व् असम्भावितानीत्य् अर्थः ॥२०॥

———————————————————————————————————————

**जीव-गोस्वामी (कृष्ण-सन्दर्भः) : **ननु कथं वा मानुषः सन्न् अतिमर्त्यानि कृतवान् ? तत्राह—कपट-मानुषः । पार्थिव-देह-विशेष एव मानुष-शब्दः प्रतीतिः, तस्मात् कपटेनैवासौ तथा भातीत्य् अर्थः । वस्तुतस् तु नराकृतेर् एव पर-ब्रह्मत्वेनासत्य् अपि प्रसिद्ध-मानुषत्वे नराकृति-नर-लीलात्वेन लब्धम् अप्रसिद्ध-मानुषत्वम् अस्त्य् एव । तत् पुनर् ऐश्वर्याव्याघातकत्वान् न प्रत्याख्यायत इति भावः । अत एव स्यमन्तकाहरणे पुरुषं प्राकृतं मत्वा [भा।पु। १०.५३.२२] इत्य् अनेन जाम्बवतोऽन्यथा-ज्ञान-व्यञ्जकेन तस्य प्राकृतत्वं निषिध्य पुरुषत्वं स्थाप्यते । एवं माया-मनुष्यस्य वदस्व विद्वन्न् [भा।पु। १०.१.७] इत्य्-आदिष्व् अपि ज्ञेयम् । यस्मात् कपट-मानुषस् तस्माद् एव गूढः स्वतस् तु तद्-रूपतयैव भगवान् इति ॥२०॥ [श्री-कृष्ण-सन्दर्भः ७२]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विक्रमम् एव स्पष्टीकुर्वन्ति कृतवान् इति । अतिमर्त्यानि नराकृति-पर-ब्रह्मत्वात् मर्त्योऽपि मर्त्यानतिक्रान्तानि गोवर्धनोद्धरणादीनि तात्कालिक-मनुष्येष्व् असम्भावितानीत्य् अर्थः । तद् अपि गूढः । तत्र हेतुः । कपट-मानुषः कपटं भक्त-हितार्थं ब्रह्म-वेशादिना प्रार्थन-लक्षणं मानुषेषु प्राकृतेषु जरासन्धादिषु तथा यस्य कपटं प्रेम-विलासार्थं धर्मोपदेशादि-लक्षणं मानुषेषु वेणु-नादाकृष्ट-गोपी-कुलेष्व् अप्राकृतेषु यस्य सः । गड्व्-आदित्वात् सप्तम्याः पर-निपातः । तेषां तेषां मायया मोहनात् । कपटी नेश्वरो भवितुम् अर्हतीति प्रत्यायनाद् गूढ इत्य् अर्थः ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **विक्रमं स्फुटयन्ति—कृतवान् इति । अतिमर्त्यानि तदानीन्तनैर्महावलैर् अपि मर्त्यैः कर्तुम् अशक्यानि । गूटो भगवत्वेन बोद्धुम् अशक्यः, यतः कपटं भक्त-हितार्थं विप्र-वेशादिना याच्ञादि-लक्षणं मानुषेषु जरासन्धादिषु यस्य, सप्तम्याः परनिपातो गडादित्यात् ॥२०॥

**॥।**

॥ १.१.२१ ॥

**कलिम् आगतम् आज्ञाय क्षेत्रेऽस्मिन् वैष्णवे वयम् ।**

**आसीना दीर्घ-सत्रेण कथायां सक्षणा हरेः ॥**

**श्रीधर-स्वामी (भावार्थ-दीपिका) : **ननु याजनाध्यापनादि-व्यग्राणां कुत एतच् छ्रवणावकाशः स्याद् अत आहुः—कलिम् इति । कलिम् आगत्ं ज्ञात्वा तद्-भिया विष्णु-पदं गन्तु-कामा दीर्घ-सत्रेण निमित्तेनात्र वैष्णवे क्षेत्रे आसीनाः । हरेः कथायां सक्षणा लब्ध्वावसराः ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु याज्ञिकानां युष्माकम् ईदृशं कृष्ण-यशः-श्रवणौत्सुक्यम् अतिचित्रं सत्यम् । सम्प्रति त्व् अस्माकं याज्ञिकत्वं प्रथा-मात्रम् एव जातम् इति जानीहीत्य् आहुः कलिम् इति । सक्षणा लब्धावसराः सोत्सवा वा ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु कर्मासक्तानां वस्तच्-छ्रवणे कथम् अवकाशः? तत्राह—कलिम् इति । अस्मिन् क्षेत्रे नैमिशे सक्षणाः सावसराः सोत्सवाश् च, दीर्घ-सत्रारम्भस् त्व् अन्य-कारण-निवृत्यर्थ इति भावः ॥२१॥

**॥।**

**॥ १.१.२२ ॥**

**त्वं नः सन्दर्शितो धात्रा दुस्तरं निस्तितीर्षताम् ।**

**कलिं सत्त्व-हरं पुंसां कर्ण-धार इवार्णवम् ॥**

**श्रीधर-स्वामी (भावार्थ-दीपिका) : **अस्मिंश् च समये त्वद्-दर्शनम् ईश्वरेणैव संपादितम् इत्य् अभिनन्दन्ति—**त्वम्** इति । **कलिं** संसारं निस्तर्तुम् इच्छताम् । **अर्णवं तितीर्षितां कर्ण-धारो नाविक इव** ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : कर्णधारो** नाविकः ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **त्वम् इति—धात्रा हरिणा, कर्ण-धारो नाविकः ॥२२॥

**॥।**

॥ १.१.२३ ॥

**ब्रूहि योगेश्वरे कृष्णे ब्रह्मण्ये धर्म-वर्मणि ।**

**स्वां काष्ठाम् अधुनोपेते धर्मः कं शरणं गतः ॥**

**श्रीधर-स्वामी (भावार्थ-दीपिका) : **पुनः प्रश्नान्तरम्—ब्रूहीति । धर्मस्य वर्मणि कवचवद् रक्षके । स्वां काष्ठां मर्यादाम् । स्व-स्व-रूपम् इत्य् अर्थः । अस्य चोत्तरं कृष्णे स्व-धामोपगते धर्म-ज्ञानादिभिः सह इत्य् अयं श्लोकः ॥२३॥

———————————————————————————————————————

**जीव-गोस्वामी (क्रम-सन्दर्भः) : **स्वां काष्ठां दिशं निज-नित्य-धामेत्य् अर्थः ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धर्मस्य कर्मणि कवचवद् रक्षके तत्र हेतुः । योगेश्वर इति सामर्थ्यम् । ब्रह्मण्य इति दयालुत्वम् । स्वां काष्ठां स्वीयां स्थितिं मर्यादाम् । सा च स्वाविर्भावात् स-पाद-शत-वर्षान्ते प्रापञ्चिक-जन-दृष्ट्य्-अविषयता एव । काष्ठोत्कर्षे स्थितौ दिशीति । मर्यादा धारणा स्थितिर् इति चामरः ॥२३॥


> इति सारार्थ-दर्शिन्यां हर्षिण्यां भक्त-चेतसाम् ।  
> प्रथमे प्रथमोऽध्यायः सङ्गतः सङ्गतः सताम् ॥

———————————————————————————————————————

**बलदेव-विद्यभूषणः (वैष्णवानन्दिनी) : **ब्रुहीति—धर्मस्य वर्मणि तद्वत्-तद्रक्षके, योगेश्वर इति रक्षणे सामर्थ्यं, ब्रह्मण्य इति कारुणिकत्वं, काष्ठां दिशं धामेति यष्टश् चेत्य् एभिः कृत्स्नः शास्त्रार्थः पृष्टः ॥२३॥

इति श्रीवैष्णवानन्दिन्यं प्रथम-स्कन्ध-टिप्पन्यां प्रथमऽध्यायः ॥१॥

इति ब्रह्म-सूत्र-भाष्ये श्रीमद्-भागवत-महा-पुराणे

पारमहंस्यां संहितायां वैयासिक्यां प्रथम-स्कन्धे

नैमिषीयोपाख्याने ऋषि-प्रश्नो नाम

प्रथमोऽध्यायः

॥ १.१ ॥

**॥।**

> 

(१.२)


## अथ द्वितीयोऽध्यायः


### सूत-प्रतिवचनम्, भगवत्-कथायाः श्रवण-कीर्तनयोर्निः-श्रेयस्करत्वं भगवद्-भक्तेर् माहात्म्य-वर्णनं च ।

॥ १.२.१ ॥

**व्यास उवाच—**

**इति सम्प्रश्न-संहृष्टो विप्राणां रौमहर्शणिः ।**

**प्रतिपूज्य वचस् तेशां प्रवक्तुम् उपचक्रमे ॥**

**श्रीधर-स्वामी (भावार्थ-दीपिका) :** 

तद् एवं प्रथमेऽध्याये षट् प्रश्ना मुनिभिः कृताः ।

द्वितीये तूत्तरं सूतश् चतुर्णाम् आह तेष्व् अथ ॥

विप्राणाम् इत्य् एवं-भूतैः सम्यक् प्रश्नैः हृष्टो रोमहर्षणस्य पुत्र उग्रश्रवास् **तेषां वचः प्रतिपूज्य** सत्-कृत्य **प्रवक्तुम् उपचक्रमे** उप्रक्रान्तवान् ॥१॥

———————————————————————————————————————

**जीव-गोस्वामी (क्रम-सन्दर्भः) : **[चूर्णिकायां] टीकायां—षट्-प्रश्नाः । तत्र तत्राञ्जसा [भा।पु। १.१.९] इत्य्-आदिना, सूत जानासि [भा।पु। १.१.१२] इत्य्-आदिना, को वा [भा।पु। १.१.१६] इत्य्-आद्य्-अन्तेन कृष्णावतार-प्रयोजन-कृष्ण-चरितयोः प्रश्नौ, वयं तु [भा।पु। १.१.१९] इत्य्-आदि द्वयम्, सूत जानासि [भा।पु। १.१.१२] इत्य् एतत्-प्रश्नस्यैवानुवादः । तत्रोभयत्रैवोत्तरम्, भावयत्व् एष सत्त्वेन [भा।पु। १.२.३४] इति लोक-पालनं हि तच्-चरित्रम् अपि । एवम् एव हि प्रथमाध्याये टीका-प्रतिज्ञाताः षट्-प्रश्ना उपपद्यन्ते । तत्र द्वितीयेऽध्याये चत्वार्य् उत्तराणि । चतुर्थस्य तत्-प्रश्नोत्तरस्य तत्रान्यत्रादर्शनात् । तस्य कर्माणि [भा।पु। १.१.१७] इत्य्-आदिना विश्व-सृष्ट्य्-आडि-लीला-प्रश्नः, तस्योत्तरम् । स एवेदं ससर्जाग्रे [भा।पु। १.२.३०] इत्य्-आदिना, अथाख्याहि [भा।पु। १.१.१८] इत्य्-आदिनावतार-कथा-प्रश्नः, तस्योत्तरं तृतीयोऽध्यायः । ब्रूहि योगेश्वरे [भा।पु। १.१.२३] इत्य्-आदिना धर्माश्रय-प्रश्नस्योत्तरम्—कृष्णे स्वधामोपगते [भा।पु। १.३.४३] इत्य्-आद्यं तृतीयाध्याय-पद्यम् एव ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

द्वितीये त्व् अभिधेया श्री-भक्तिः प्रेमा प्रयोजनम् ।

विषयो भगवान् अत्रेत्य् अर्थ-त्रय-निरूपणम् ॥

रोमहर्षणस्य पुत्र उग्रश्रवाः ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :** 

द्वितीये भग्वद्-भक्तिः प्रेमा तस्याः प्रयोजनम् । \
भगवान् देवकीपुत्रो विषयश् च निगद्यते ॥ \


इति पूर्व-दर्शितैः प्रश्नैः संहृस्टः रोम-हर्षणस्य पुत्रो रोम-हर्ष-णिरुग्रश्रवाः, प्रति-पूज्य संश्लाघ्य प्रवक्तुम् अपचक्रमे आरेभे ॥१॥

> **॥।**

॥ १.२.२ ॥

**सूत उवाच—**

**यं प्रव्रजन्तम् अनुपेतम् अपेत-कृत्यं**

**द्वैपायनो विरह-कातर आजुहाव ।**

**पुत्रेति तन्-मयतया तरवोऽभिनेदुस्**

**तं सर्व-भूत-हृदयं मुनिम् आनतोऽस्मि ॥**

**मध्वाचार्यः (भागवत-तात्पर्यम्) : **अनुपेतं देहादिभिः अनभिमानात् । अकातरः कातरवद् अदर्शयत् । उक्तं च स्कान्दे—


> नित्य-तृप्तः परानन्दो योऽव्ययः परमेश्वरः ।  
> यस्य पुत्र-फलं नैव यज् जातं जगद् ईदृशम् ॥  
> यद् अधीन-श्रियोऽपाङ्गाद् ब्रह्म-रुद्रादि-संस्थितिः ।  
> स पुत्रार्थं तपस् तेपे व्यासो रुद्रस्य चेश्वरः ॥  
> कातर्यं दर्शयामास वियोगे लौकिकं हरिः ।  
> कुतः कातरता तस्य नित्यानन्द-महोदधेः ॥ इति ।  
> ईशन्न् अपि हि लोकस्य सर्वस्य जगतो हरिः ।  
> कर्माणि कुरुते विष्णुः कीनाश इव दुर्बलः ॥ इति चोद्योगे ।  
> अहङ्कारात्मको रुद्रः शुको द्वैपायनात्मजः इति स्कान्दे ॥२॥

———————————————————————————————————————

**श्रीधर-स्वामी (भावार्थ-दीपिका) : **प्रवचनस्योपक्रमो नाम गुरुदेवता-नमस्कार इति । तम् आह—यम् इति त्रिभिः । तत्र स्व-गुरोः शुकस्यैश्वर्यं तच्-चरितेनैव द्योतयन्न् आह—यम् इति । यं प्रव्रजन्तं संन्यस्य गच्छन्तम् । अनुपेतं माम् उपनयस्वेत्य् अनुपनयार्थम् उपसन्नम्[^१९] । यद् वा केनाप्य् अनुपेतम् अननुगतम् । एकाकिनम् इत्य् अर्थः । तत्र हेतुः—अपेत-कृत्य कृत्य-शून्यं कर्म-मार्गेऽप्रवर्तमानं नैष्टिकत्वात् । द्वैपायनो व्यासो विरहात् कातरो भीतः सन् पुत्रा३ इति प्लुतेनाजुहावाह्वतवान् । दूराद् आह्वने प्लुते सत्य् अपि सन्धिर् आर्षः । तदा तन्-मयतया शुक-रूपतया तरवोऽअभिनेदुः प्रत्युत्तरम् उक्तवन्तः । पितुः स्नेहानुबन्ध-परिहाराय यो वृक्ष-रूपेणोत्तरं दत्तवान् इत्य् अर्थः । तं मुनिम् आनतोऽस्मि । तन्-मयत्वोपपादनाय विशेषणम् । सर्व-भूतानां हृन् मनः अयते योग-बलेन प्रविशतीति सर्व-भूत-हृदयस् तम् ॥२॥

[^१९]:
    एतद्-अग्रे उपनयन-कर्मणोऽप्य् अनर्ह-वयस्कत्वाद् विशेषतो बालम् इत्य् अभिप्राय इत्य् अधिकः पाठः क्वचित् ।


———————————————————————————————————————

**जीव-गोस्वामी (क्रम-सन्दर्भः) : **अथोपक्रमे स्व-गुरुं नमस्कुर्वन् तत्-साद्गुण्यं स्मरति द्वाभ्याम् । तत्र यम् इत्य् अत्र तन्-मयतया इति तच्-छब्देन तत्-तादात्म्यापन्नः परमातोच्यते । स हि तदानीं ध्यानावेशेन प्राप्त-सर्वान्तर्यामि-तादात्म्यः—दृष्ट्वानुयान्तं [भा।पु। १.४.५] इत्य्-आदि वक्ष्यमाणत्वात् । यत एव तस्य तद्-उत्तर-दानानुसन्धान-राहित्ये सति तत्-पक्षपातेनान्तर्यामिणैव स्वयं तरूणाम् अपि द्वारा तद्-उत्तरं दत्तम् इति । यद् वा, न केवलं सर्वात्म-ब्रह्म-निष्ठत्वान् निरपेक्षेऽपि तस्मिन् पितैव स्निग्धो जातः । अपि तु तरवोऽपि जाता इत्य् आह—तन्-मयतया, तद्वत् स्नेह-मयतया तरवोऽपि अभि तद्-आभिमुख्येन नेदुः, किम् उतान्ये जीवा इत्य् अर्थः । एतच् च तत्-प्रभावाद् एव ज्ञेयम् अत एव सर्व-भूतानां हृदयं यस्मिन् तम् । अनपेतम् इति चित्सुख-पाठान्तरम् ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अत्रैवं सुतस्य परामर्शः । एतत् प्रश्नस्योत्तरं सर्व-शास्त्र-सारं किम् अपि वस्त्व् अहं ब्रवीमि । तेन चेद् एषाम् आत्मा न प्रसीदेत् तर्हि किं भविष्यति येनात्मा सुप्रसीदतीत्य् उक्तत्वात् । ततश् च सारेष्व् अपि मध्ये यस्यात्म-प्रसादकत्वं भव्यैर् निरूपितं सोऽन्वेषणीयः । तत्रापि केषांचिन् मते साङ्ख्यस्यैव केषांचिन् मीमांसादेः केषाञ्चिद् उपनिषदाम् एव केषाञ्चित् तद्-अर्थ-तात्पर्य-निर्णायकाणां वेदान्त-सूत्राणाम् एवात्म-प्रसादकत्वम् अस्ति यद्यपि, तद् अपि न तत् प्रत्येतव्यम् । तेषाम्  अपि मुख्यस्य तत्-तत्-सर्व-मत-विदुषोऽपि कृत-वेदान्त-सूत्रस्य श्री-कृष्ण-द्वैपायनस्यापि चित्ताप्रसाद-दृष्टेः । ततश् च यदाविर्भावेन तस्यापि आत्मा प्रसीदति स्म । परीक्षिन्-महा-सदसि तस्थूषाम् एव तेषां सर्व-सार-वादिनां महा-ज्योतिषाम् अग्र एव परीक्षयोत्तीर्णं शुद्धं जाम्बुनदम् इवात्म-प्रसादकत्वे निर्विवादम् एव यत् स्थिरं व्यराजत, तद् एव श्री-भागवतं मम वक्तव्यम् अभूद् इति । ततस् तद्-वक्तारं श्री-शुकदेवं शरणं यामीति तं प्रणमति । यम् इति । प्रव्रजन्तं संन्यस्य गच्छन्तम् । अनुपेतं निकटम् अप्य् अप्राप्तम् । अपेत-कृत्यम् उपनयनादि-रहितम् । हे पुत्रेति प्लुतेनाजुहाव । न केवलं परम-निरपेक्षेऽपि तस्मिंस् तत्-पितैव स्निग्धोऽभूत् ।

अपि तु—


> येनार्चितो हरिस् तेन तर्पितानि जगन्त्य् अपि ।  
> रज्यन्ति जन्तवस् तत्र जन्गमाः स्थावरा अपि ॥

इति पाद्मोक्तेस् तरवोऽपीत्य् आह । तन्मयतया शुक-मयतया तरवोऽपि आभिमुख्येन हेतुना हे पुत्रेति प्रतिध्वनि-मिषेण व्यासवद् आजुहुवुः । यो हि यस्मिन्न् आसज्जति स तन्मय उच्यते । यथा स्त्री-मयः कामुक इति । ततश् च सर्वेषां भूतानां हृदयं मनो यस्मिंस् तम् । तेन सर्व-मनोहरे भगवद्-विग्रहे इव तस्मिन् स्नेहोऽयं न प्राकृत-मोह इति । व्यासस्याप्य् अविवेकोऽयम् इति दोषः पराहतः ।

यद् वा, तदा तन्मयतया शुक-रूपतया तरवोऽभिनेदुः प्रतिध्वनि-मिषेण हे पुत्रेति प्रत्युत्तरं ददुः । यदि तवाहं पुत्रस् तदा त्वम् अपि मे पुत्र इत्य् अत कस्य के पितृ-पुत्राद्या मोह एव हि कारणम् । इति तत्त्वम् अविज्ञाय किम् इति मुह्यसीति व्यञ्जयामासुः । तन्मयत्वोपपादनाय विशेषणं सर्व-भूतानां हृत् मनः अयते योग-बलेन प्रविशतीति सर्व-भूत-हृदयस् तं तेन स एव ममाप्य् अन्तः प्रविश्य मन्-मुख्येनैव श्री-भागवतं वदतु । यो हि जडान् अपि वृक्षान् प्रविश्य प्रत्युत्तरेण पितरम् अपि समादधौ । स एव चेतनं मां प्रविश्य श्री-भागवतेनैव एषां श्रोतॄणाम् आत्मनः प्रसादयत्व् इति प्रवचन-काले श्री-भागवतस्य वक्तान्योऽपि ध्यायेद् इति विधिश् च सूचितः ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : **एते शौनकादयः स्वात्मजिज्ञासवः प्रागासन् । निष्कामैर् धर्मैर् विशुद्ध-हृदाम् एषां तज्-ज्ञान-सम्पत् परेश-ज्ञानोपाय-भूताभवद् एव, तद् एतान् प्रति परेशस्य स्वरूप-गुण-विभूति-लीला-याथात्म्य-निरूपकं श्री-भागवतम् एव वक्ष्यामीति तद्-वक्तारं स्व-गुरुं श्री-शुकं तद्-देवताश् च प्रणमिति प्रवचनोपक्रमं तन्-नमस्कारं शिक्षयन् । तत्र गुरु-नमस्कारम् आह—द्वाभ्यां—तं मुनिं श्री-शुकमानतोऽस्मि । कीदृशम् इत्य् अपेक्ष्य विशिनष्टि—प्रव्रजन्तं सन्न्यस्य गच्छन्तं, अनुपेतं सन्निधिम् अप्राप्तम्, अपेत-कृत्यं त्यक्तोक्तकर्माणं, हे पुत्रेति प्लुतेन द्वैपायन आजुहावाकारितवान् । कीदृशः? विरह-कातरः श्री-भागवताध्ययन-योग्यः क्वायं गच्छेद् इति तद्-विच्छेद-व्याकुलः । अयम् अस्य भगवत्-सम्बन्धात् प्रेमावेश एव, न तु प्राकृतो मोहः । न केवलं पितैव तत्र स्निग्धोऽभूद् अपि तरवोऽपि तन्मयतया शुकाविष्टहृत्तया हेतुनाभिनेदुराभिमुख्येन पुत्रेति प्रतिध्वनि-मिषेणाजुहुवुः । हरि-भक्ते हि सर्वे स्निह्यन्ति, येनार्चितो हरिस् तेन तर्पितानि जगन्त्य् अपि । रज्यन्ति जन्तवस् तत्र स्थावरा जङ्गमा अपि इति पाद्मात् । एतदाह—सर्वेषाम् भूतानां हृदयं यत्र तम् इति । स्वात्म-समाधि-सिद्धये तेन तद्-भक्तेर् अनुष्ठानात् पितुः प्रसादेन शुद्धायास् तस्यास् तत्र सङ्क्रमाच् च । यद् वा—समाधि-साक्षात्कृतस्य स्वात्मनः सत्य-सङ्कल्पत्व-गुणोदयेन पुत्रेति प्रतिध्वनि-मिषैस् तरुभिर् उत्तर-दानम् इति शुकस्य तस्य महिमातिशयो दर्शितः ॥२॥

> **॥।**

॥ १.२.३ ॥

**यः स्वानुभावम् अखिल-श्रुति-सारम् एकम्**

**अध्यात्म-दीपम् अतितितीर्षतां तमोऽन्धम् ।**

**संसारिणां करुणयाह पुराण-गुह्यं**

**तं व्यास-सूनुम् उपयामि गुरुं मुनीनाम् ॥**

**मध्वाचार्यः (भागवत-तात्पर्यम्) : **स्वानुभावं ब्रह्म ॥३॥

———————————————————————————————————————

**श्रीधर-स्वामी (भावार्थ-दीपिका) : **तत्-कृपालुतां दर्शयन्न् आह—य इति । अन्धं गाढं तमः संसाराख्यम् अतितर्तुम् इच्छताम् । पुराणानां मध्ये गुह्यं गोप्यम् । तत्र हेतुत्वेन चत्वारि विशेषणानि । स्वो निजोऽसाधारणोऽनुभावः प्रभावो यस्य तत्-स्वानुभावम् । अखिल-शास्त्र-श्रुतीनां सारम् । एकम् अद्वितीयम् । अनुपमम् इत्य् अर्थः । आत्मानं कार्य-कारण-सङ्घातम् अधिकृत्य वर्तमानम् आत्म-तत्त्वम् अध्यात्मं तस्य दीपं साक्षात् प्रकाशकम् । उपयामि शरणं व्रजामि ॥३॥

———————————————————————————————————————

**जीव-गोस्वामी (क्रम-सन्दर्भः) : **अतो य एवं साक्षाच् छ्री-कृष्ण-द्वैपायनेऽपि स्व-पितर्य् आनुसन्धान-रहित आसीत्, स एव श्री-भगवल्-लीला-वर्णन-मय-श्रीमद्-भागवत-नामैतद्-ग्रन्थावेशेनेदृशोऽपि जात इत्य् आह—य इति । तद् एतच् छ्री-सूतस्य शास्त्रोपक्रमाय श्री-गुरु-प्रसत्ति-रूपं वाक्यम्, स्व-सुख-निभृत- [भा।पु। १२.१२.६९] इत्य्-आदिना तद्-उपसंहाराय तद्-रूपेण वाक्येनैव्कीकृत्य व्याख्यायते । यः खलु— 


> हित्वा स्व-शिष्यान् पैलादीन् भगवान् बादरायणः ।  
> मह्यं पुत्राय शान्ताय परं गुह्यम् इदं जगौ ॥ [भा।पु। ९.२२.२२-३]

इत्य् अनुसारेण पुराण-गुह्यम् इदं श्रीमद्-भागवताख्यम् आह—गिरा प्रकाशयामास, तं तत्राभवद् भगवान् व्यास-पुत्रः [भा।पु। १.१९.२५] इत्य् अस्य पूर्वोत्तर-पद्य-प्रघट्टकानुसारेणासाधारण-प्रभावम् । मुनीनां गुरुम् उपयामि शरणम् आश्रये । कीदृशं तत् [पुराण-गुह्यम्] ? तत्राह—किं वापरैर् ईश्वरः [भा।पु। १.१.२] इत्य् आद्यानुसारेणास्धारण-प्रभावम् । पुनः कीदृशं तत् ? तत्राह—निगम-कल्प-तरोर् गलितं [भा।पु। १.१.३] इत्य् आद्य्-अनुसारेणाखिल-श्रुति-सारम् । पुनः कीदृशम् ? तत्राह—निम्नगानां यथा गङ्गा [भा।पु। १२.१३.१६] इत्य् आद्य्-अनुसारेण पुराणानां मुख्यम् । पुनः कीदृशम् ? तत्राह—स्व-सुख-निभृत-चेताः [भा।पु। १२.१२.६९] इत्य् आद्य्-अनुसारेणात्मानं स्व-चित्तम् अधिकृत्य वर्तते, यत् परम-रहस्यम् अजित-रुचिर-लीलाख्यं तत्त्वम् । तस्य दीपं प्रकाशकं [अध्यात्म-दीपम्] ।

नन्व् एवं चेत् कथं तर्हि प्राकाशयत ? तत्राह—अन्धं करणं यत् तमः सर्वावरकम् अज्ञानम्, तत् तरीतुम् इच्छतां संसारिणां करुणया तेषु यत् कारुण्यम्, तद्-वशतयेत्य् अर्थः । यद्यप्य् अजित रुचिर लीला-रस-स्वरूपं रहस्यं न ते जानन्ति, तथापि तत्-पर्यन्त-प्रकाशकं तत् प्रकाशयामासेत्य् अहो करुणाया गरिमा दृश्यताम् इति भावः । सेयं च तस्य करुणा तल्-लीलानुभवेन तत्-स्वभाव-लाभाज् जाता । केवलात्मारामत्वे—


> भजतोऽपि न वै केचित् भजन्त्य् अभजतः कुतः ?  
> आत्मारामा ह्य् आप्तकामा अकृतज्ञा गुरुद्रुहः ॥ [भा।पु। १०.३२.१९]

इति श्री-भगवद्-वाक्य-विरोधाद् असौ न स्याद् एवेति च ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अस्मिन्न् अर्थे तस्य कृपालुत्वम् एव हेतुर् अस्त्य् एव इत्य् आह य इति । संसारिणां करुणयाहेति । न केवलम् अयं परीक्षिद् एव तारयितव्यं किन्त्व् अग्रेऽपि जनिष्यमाणाः संसारिणोऽनेनैव तरन्त्व् इति । तदैव सर्वानर्वाचीनान् सस्मारैवेति भावः । अन्धं गाढं तमोऽविद्याम् अतिशयेन सुखेनैव तरीतुम् इच्छताम् । आत्मनि अधिष्ठितानि तत्त्वानि महद्-आदीनि तेषां दीपं प्रकाशकम् इति मुमुक्षूणाम् अविद्या-क्षयोऽनुसंहितं फलम् उक्तम् । शुद्ध-भक्तानां तु अखिलानां श्रुतीनाम् उपनिषदां सारं श्लेषेण श्रुतीनां श्रवणानां श्रोत्रेन्द्रियस्य आस्वाद्यानां सारम् इति । अतः पूर्वोक्तं निगम-कल्प-तरु-फलत्वम् एवास्य सूचितम् । अत एव स्वः स्वत एवानुभावः रसोत्कर्ष-प्रभाव-ज्ञापको यस्य तं स्वसुख-निभृत-चेता [भा।पु। १२.१२.६९] इत्य् अत्र अजित-रुचिर-लीला कृष्णा-सार इति हरेर् गुणाक्षिप्त-मतिर् व्याख्यानं यद् अधीतवान् [भा।पु। १.७.११] इत्य्-आदिभ्यः । 

यद् वा, स्वस्यानुभावः प्रभावो यस्मात् तत् । तद्-व्याख्यानाद् एव शुकस्य सर्व-मुनिभ्योऽप्य् उत्कर्षोऽभूद् इति भावः । एकम् अनुपमम् अद्वितीयम् इत्य् अर्थः । मुनीनां परीक्षित्-सभोपविष्टानां नारद-व्यासादीनाम् अपीदम् अश्रुत-चरम् इव जातम् इति तान् अपि श्री-शुकदेव उपदिदेश देश्यम् इति सन्दर्भः ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : **स्व-गुरोः कृपालुत्वं वदन् प्रणमति—य इति । तं व्यास-सूनु-महम् उपषामि शरणं करोमि । कीदृशं? मुनीनां गुरुं सभा-स्थितानां श्री-नारद-पराशर-व्यासादीनां स्वर-माधुर्येण नैरपेक्ष्य-व्याख्यानेन च पुराणं तद् अपूर्वम् इवाभृदिति तेषाम्  अपि तद् उपदेशकत्वम् इत्य् अर्थः । यः करुणया संसारिणां पुरन-गुह्यम् इदम् आहेति परीक्षितं निमित्त्वं कृत्त्वा भविष्यतां प्राणिनाम् उदिधीर्षाभूद् इति कृपालुत्वं । पुराणं कीदृक्? स्वोऽसाधारणः शुश्रूषतां हृदि सद्यो भगवद्-वश्यता-लक्षणोऽनुभावो यस्य । यद् वा, स्वस्य शुकस्यानुभावः प्रभावो यतस् तत् यद्-व्याख्यातृतया तस्य सर्वतो महिमातिशयः, एकं सर्व-शास्त्र-मुख्यं, यतोऽखिलेति । अध्यात्ममात्मनि हरौ जीवे च ये विशेषा धर्मास् तेषां दीपं संप्रकाशं । संसारिणां कीदृशाम् इत्य् आह—अन्धं गाढं तमोऽविद्या तद् अतितितीर्षताम-नायासेन तरीतुम् इच्छताम् ॥३॥

> **॥।**

॥ १.२.४ ॥

**नारायणं नमस्कृत्य नरं चैव नरोत्तमम् ।**

**देवीं सरस्वतीं व्यासं ततो जयम् उदीरयेत् ॥**

**श्रीधर-स्वामी (भावार्थ-दीपिका) : **जयत्य् अनेन संसारम् इति जयो ग्रन्थस् तम् उदीरयेद् इति स्वयं तथोदीरयन्न् अन्यान् पौराणिकान् उपशिक्षयति ॥४॥

———————————————————————————————————————

**जीव-गोस्वामी (क्रम-सन्दर्भः) : **नारायणम् इति । अत्र शास्त्रस्यास्य **नर-नारायणाव् **अधिष्ठातृ-देवते निर्दिष्टे । **च**-काराच् छ्री-कृष्णोऽस्य देवता । **सरस्वती** शक्तिः । **च**-काराद् व्यास ऋषिः । "व्यासम्" इति पाठे स्पष्ट एव । बीजं तु प्रणव एव ज्ञेयः—ॐ नैमिषे [भा।पु। १.१.४] इत्य् उक्तत्वात् । छन्दोऽत्र गायत्री ज्ञेयः—धीमहि [भा।पु। १.१.१] इत्य् उक्तत्वेन तयैवारब्धत्वात् । तस्मात् ते नमस्या इति भावः ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गुरुं नत्वा देवतादीन् प्रणमति—**नारायणम्** इति । देशाधिकारित्वेन **नर-नारायणाव्** अस्याधिष्ठातृ-देवते निर्दिष्टे । **नरोत्तमम्** इति पुरुषोत्तमः श्री-कृष्णोऽस्य देवता । **सरस्वती** शक्तिः । च-काराद् **व्यास** ऋषिः । "व्यासम्" इति पाठे स्पष्ट एव । बीजं तु प्रणव एव ज्ञेयः । छन्दोऽत्र प्राधान्येन गायत्र्य् एव ज्ञेया, तयैवारब्धत्वात् । तान् नमस्कृत्य । **जय** इति क्रिया-पदम् आक्षेप-लब्धं श्री-कृष्ण-सम्बोधनकम् । **उदीरयेद्** इति स्वयं तथोदीरयन्न् अन्यान् अपि पौराणिकान् उपशिक्षयति । जयत्य् अनेन संसारम् इति जयोग्रस्थस् तम् इति वा तत्र क्त्वा-प्रत्ययनैवानन्तर्ये सिद्धे तत इति कर्तृ-विशेषणम् । क्त-प्रत्ययान्तं ज्ञेयम् इति केचित् ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **देवताः प्रणमति—**नारायणं नरं** च खण्ड-पालकं, **नरोत्तमं** पुरुषोत्तमं श्री-कृष्णं शास्त्र-प्रतिपाद्यं । **सरस्वतीं देवीं** केशवस्य प्रियाम् इति स्कान्दे तत्-स्तोत्रात् प्रेयसीं तच्-छक्तिं ज्ञान-दात्रीं । **व्यासं** पाराशर्यं शास्त्र-र्षिं च **नमस्कृत्य** जयत्य् अविद्या मननेनेति निरुक्तेर् **जयं** ग्रन्थम् **उदीरयेत्** उच्चारयेद् इति स्वयं तथोच्चारयन्न् अन्यान् शिक्षयति । तनोत्य् अर्थ-चातुर्यम् इति **ततो** वक्ता तनि-मृङ्भ्यां किच्च इति कर्तरि तन् ॥४॥

> **॥।**

॥ १.२.५ ॥

**मुनयः साधु पृष्टोऽहं भवद्भिर् लोक-मङ्गलम् ।**

**यत् कृतः कृष्ण-सम्प्रश्नो येनात्मा सुप्रसीदति ॥**

**श्रीधर-स्वामी (भावार्थ-दीपिका) : **तेषां वचः प्रतिपूज्येति यद् उक्तं तत् प्रतिपूजनं करोति । हे **मुनयः** ! **साधु** यथा भवति तथाऽ**हं पृष्टः** । यतो **लोकानां मङ्गलम्** एतत् । **यद्** यतः **कृष्ण**-विषयः **संप्रश्नः कृतः** । सर्व-शास्त्रार्थ-सारोद्धार-प्रश्नस्यापि कृष्णे पर्यवसानाद् एवम् उक्तम् ॥५॥

———————————————————————————————————————

**जीव-गोस्वामी (क्रम-सन्दर्भः) : **इति सम्प्रश्न-संहृष्टः [भा।पु। १.२.१] इत्य्-आद्य्-अनन्तरं नारायणं नमस्कृत्य [भा।पु। १.२.२] इत्य्-आद्य्-अन्ते पुराणम् उपक्रम्यैवाह—-मुनय इति । टीका च—तेषां वचः प्रतिपूज्येति यद् उक्तं तत् प्रतिपूजनं करोति । हे मुनयः ! साधु यथा भवति तथाहं पृष्टः । इत्य्-आदिका । 

**यद्** इति । अत्र एवोत्तरेष्व् अपि पद्येषु अधोक्षज-वासुदेव-सात्वतां-पति-कृष्ण-शब्दास् तत्-प्राधान्य-विवक्षयैव पठिताः । अत्र श्रेयः-प्रश्नस्याप्य् उत्तरं लोक-मङ्गलम् इत्य् अनेनैव तावद् उक्तं भवति । तथात्म-सुप्रसाद-हेतोश् च येनात्मा भवति । तथात्म-सुप्रसाद-हेतोश् च येनात्मा सुप्रसीदति इत्य् अनेन । सम्प्रसीदतीत्य् अत्र सम् इति क्वचित् पाठः ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तेषां वचः प्रतिपूज्येति यद् उक्तं तत् प्रति-पूजनं करोति । हे मुनयः, साधु यथा भवति तथाऽहं पृष्टः । यतो लोकानां मङ्गलम् एतत् । यद् यतः कृष्ण-विषयः संप्रश्नः कृतः । सर्व-शास्त्रार्थ-सारोद्धार-प्रश्नस्यापि कृष्णे पर्यवसानाद् एवम् उक्तम् ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रति-पूज्येत्य् उक्तं, तद्-वचः प्रति-पूजनं करोति—मुनय इति । भवद्भिः साध्वहं पृष्टः, यतो लोक-मङ्गलम् एतत् यतः कृष्ण-विषयको भवतां प्रश्नः, आत्मा बुद्धिः ॥५॥

> **॥।**

॥ १.२.६ ॥

**स वै पुंसां परो धर्मो यतो भक्तिर् अधोक्षजे ।**

**अहैतुक्य् अप्रतिहता ययात्मा सुप्रसीदति ॥**

**श्रीधर-स्वामी (भावार्थ-दीपिका) : **तत्र यत् प्रथमं पृष्टं सर्व-शास्त्र-सारम् ऐकान्तिकं श्रेयो ब्रूहीति तत्रोत्तरम् । स वै पुंसाम् इति । अयम् अर्थः—धर्मो द्वि-विधः । प्रवृत्ति-लक्षणो निवृत्ति-लक्षणश् च । तत्र यः स्वर्गाद्य्-अर्थः प्रवृत्ति-लक्षणः सोऽपरः । यतस् तु धर्म-च्छ्रवणादरादि-लक्षणा भक्तिर् भवति स परो धर्मः स एवैकान्तिकं श्रेय इति । कथंभूता । अहैतुकी हेतुः फलानुसन्धानं तद्-रहिता । अप्रतिहता विघ्नैर् अनभिभूता ॥६॥

———————————————————————————————————————

**जीव-गोस्वामी (क्रम-सन्दर्भः) : **तद् एवं सर्व-शास्त्र-सारस्य श्री-कृष्णाख्य-स्वयं-भगवद्-आविर्भाव-प्रश्न-लक्षित-तद्-भक्ति-लक्षणस्य श्रेयसः परम-सर्वोत्तमत्वं बोधयितुं भगवद्-आविर्भाव-मात्रस्य भक्तेः सर्वोत्तम-श्रेयस्त्वम् आह—स वै इत्य्-आदिना अतो वै कवय इत्य् अन्तेन ग्रन्थेन ।

यतो धर्माद् अधोक्षजे भक्तिस् तत्-कथा-श्रवणादिषु रुचिर् भवति । धर्मः स्वनुष्ठित [भा।पु। १.२.८] इत्य्-आदौ व्यतिरेकेण दर्शयिष्यमाणत्वात् । स वै स एव । स्वनुष्ठितस्य धर्मस्य संसिद्धिर् हरि-तोषणं [भा।पु। १.२.१३] इति वक्ष्यमाण-रीत्या तत्-सन्तोषार्थम् एव कृतो धर्मः परः सर्वतः श्रेष्ठः न निवृत्ति-मात्र-लक्षणोऽपि, वैमुख्याविशेषात् । तथा च श्री-नारद-वाक्यम्—नैष्कर्म्यम् अप्य् अच्युत-भाव-वर्जितम् इत्य्-आदौ, कुतः पुनः शश्वद् अभद्रम् ईश्वरे न चार्पितं कर्म यद् अप्य् अकारणम् [भा।पु। १.५.१२] इति । अतो वक्ष्यते अतः पुम्भिर् [भा।पु। १.२.१३] इत्य्-आदि । ततः स एवैकान्तिकं श्रेयः इत्य् अर्थः । अनेन भक्तेस् तादृश-धर्मतोऽपि अतिरिक्तत्वम् । तस्याः भक्तेः स्वरूप-गुणम् आह, स्वत एव सुख-रूपत्वाद् अहैतुकी फलान्तरानुसन्धान-रहिता । अप्रतिहता तद्-उपरि-सुखद-पदार्थान्तराभावात् केनापि व्यवधातुम् अशक्या च । जातायां च तस्यां रुचि-लक्षणायां भक्त्या तयैव श्रवणादि-लक्षणो भकि-योगः प्रवर्तितः स्यात् ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्व-शास्त्र-सारम् ऐकान्तिकं श्रेयो ब्रूहीति प्रश्न-द्वयस्योत्तरम् आह—स वै पुंसां पुं-मात्राणाम् एव धर्मः परः परमः श्रव-कीर्तनादि-लक्षणः । यद् उक्तं—


> एतावान् एव लोकेऽस्मिन् पुंसां निःश्रेयसोदयः ।  
> तीव्रेण भक्ति-योगेन मनो मय्य् अर्पितं स्थिरम् ॥ [भा।पु। ६.३.२२]

इत्य् अतः पर-शब्द-विशेष्यो धर्मो भक्ति-योगः । एव भवेद् इति तथात्र वतुप्-प्रत्ययेनैव-कारेण चैतद् अन्यस्य पर-धर्म-पद-वाच्यत्वं निषिद्धम् । यतो भक्तिः प्रेम-लक्षणा भवेद् अहैतुकी हेतुं विनैवोत्पद्यमाना इति सगुणा व्यावृत्ता ।

ननु महानयम् अपलापः क्रियते, मैवम् । श्रवण-कीर्तनादि-रूपो यो धर्मः स भक्तिर् एव साधन-नाम्नी । सैव पाक-दशायां प्रेम-नाम्नी । ते द्वे अपि भक्ति-शब्देनैवोच्यते । तद् अपि भक्त्या सञ्जातया भक्त्या बिभ्रत्य् उत्पुलकां तनुं [भा।पु। ११.३.३१] इति यतो भक्तिर् अधोक्षजे इत्य्-आदिषु उत्तरस्या भक्तेः पूर्वा भक्तिः कारणं पक्वाम्रस्य कारणम् आमाम्रम् इतिवत् । स्वाद-भेद-निबन्धनम् एव तस्य कारणत्वं बाल-बोधनार्थं काल्पनिकम् एव, न तु वास्तवम् । न ह्य् एकस्यैव पुरुषस्य बाल्य-यौवनाद्य्-अनेकावस्थावतो हेतु-हेतुमद्-भावस् तात्त्विक इति । घट-पटौदनादिषु मृत्-तन्तु-तण्डुलादीनां नाम-रूप-लोप इवेति । न तत्र तादृशत्वं व्याख्यातुं शक्यम् इत्य् अवसेयम् । न च भक्तेः प्रसिद्धो हेतुः साधु-सङ्ग एवास्तीति वाच्यम् । तस्यापि आदौ श्रद्धा ततः साधु-सङ्गोऽथ भजन-क्रिया [भ।र।सि। १.३.११] इत्य् आदौ भक्तेर् द्वितीय-भूमिकात्वेनोक्तत्वाद् भक्तित्वम् एव । स्यान् महत्-सेवया विप्र [भा।पु। १.२.१६] इत्य् अग्रेऽपि व्याख्यास्यमानत्वाच् च । किं च, दान-व्रत-तपो-होमादि-निष्काम-कर्म-योगश् च ज्ञानाङ्ग-भूतायाः सात्त्विक्या एव भक्तेः कथञ्चिद् धेतुर् भवति, न तु निर्गुणायाः ।


> यं न योगेन साङ्ख्येन दान-व्रत-तपो-ऽध्वरैः ।  
> व्याख्या-स्वाध्याय-सन्न्यासैः प्राप्नुयाद् यत्नवान् अपि ॥ [भा।पु। ११.१२.९]

इत्य् एकादशोक्तेः । न च निर्गुणाया भक्तेर् भगवत्-कृपैव हेतुर् इत्य् अपि वाच्यम् । तस्यापि हेताव् अन्विष्यमाणे अनवस्थानात् । न च सा निरुपाधिर् एव केवला हेतुर् इत्य् अपि वाच्यम् । तस्या असार्वत्रिकत्वेन भगवति वैषम्य-प्रसक्तेः । किं च, भक्त-कृपैव हेतुर् इत्य् उक्तेर् न किञ्चिद् असामञ्जस्यम् । उत्तम-भक्तानां वैषम्याभावेऽपि प्रेम-मैत्री-कृपोपेक्षा यः करोति स मध्यमः [भा।पु। ११.२.४६] इति मध्यम-भक्त-लक्षणे वैषम्यस्य दर्शनात् । ततश् च भत्गवतो भक्ताधीनत्वात् भक्त-कृपानुगामिनी भगवत्-कृपा-हेतुर् इति सिद्धान्तः । 

ननु, तर्हि कथं भक्तेर् अहैतुकत्वम् अभूत् ? उच्यते । भगवत्-कृपाया भक्त-कृपान्तर्भूतत्वाद् भक्त-कृपायाश् च भक्त-सङान्तर्भूतत्वाद् भक्त-सङ्गस्य भक्त्याङ्गत्वाद् अहैतुकत्वम् एव सिद्धम् । किं च, भक्त-कृपाया हेतुर् भक्तस्यैव तस्य हृदय-वर्तिनी भक्तिर् एव तां विना कृपोदय-सम्भवाभावात् । सर्व-प्रकारेणापि भक्तेर् भक्तिर् एव हेतुर् इति निर्हेतुकत्वं सिद्धम् । भक्ति-मते भक्ति-भक्त-भजनीय-तत्-कृपादीनां न पृथग्-वस्तुत्वम् इति भक्तेः स्वप्रकाशकत्वेन भक्ति-प्रकाश्यत्वेऽपि भगवतः स्वप्रकाशकत्वं नानुपपन्नम् इति । अप्रतिहता केनापि निवारयितुम् अशक्या । तथा हि तल्-लक्षणे । मनो-गतिर् अविच्छिन्ना यथा गङ्गाम्भसोऽम्बुधौ [भा।पु। ३.२९.१२] इति वक्ष्यते । उक्तं च श्री-रूप-गोस्वामि-चरणैः । सर्वथा ध्वंस-रहितं सत्य् अपि ध्वंस-कारणे [उ।नी। १४.६३] इति । ज्ञान-कर्मादिभिर् अपावृतेति वा । यया भक्त्या आत्मा मनः सम्यग् एव प्रसीदतीति कामना-मालिन्ये सति मनः प्रसाद-हेतुत्वासम्भवाद् अस्या भक्तेर् निष्कामत्वं स्वत एवायातम् ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : **पुंसाम् ऐकान्तिकं श्रेयो ब्रूहीति प्रथम-प्रश्नस्योत्तरम् आह—स इति । पुंसां स्वस्व-विहितोऽग्निहोत्रादि-लक्षणो धर्मः परः श्रेष्ठः, यतोऽधोक्षजे हरौ भक्तिस् तत्-कथासु रुचिर् भवेत् । स्वर्गादि-फलकस् त्व् अपर इत्य् अर्थः । कीदृशी भक्तिः? अहैतुकी फलेच्छाशून्या यस्या भक्तेर् भजनीयादन्यत् फलं न स्यात् साहैतुकी । अप्रतिहता प्राबल्याद् विघ्नैर् अनभिभूता ॥६॥

> **॥।**

॥ १.२.७ ॥

**वासुदेवे भगवति भक्ति-योगः प्रयोजितः ।**

**जनयत्य् आशु वैराग्यं ज्ञानं च यद् अहैतुकम् ॥**

**श्रीधर-स्वामी (भावार्थ-दीपिका) : **ननु तम् एतं वेदानुवचनेन ब्राह्मणा विविदिषन्ति यज्ञेन दानेन तपसाऽनाशकेन [बृ।आ।उ। ४.४.२२] इत्य्-आदि-श्रुतिभ्यो धर्मस्य ज्ञानाङ्गत्वं प्रसिद्धं तत् कुतो भक्ति-हेतुत्वम् उच्यते ? सत्यम्, तत् तु भक्ति-द्वारेणेत्य् आह—वासुदेव इति । अहैतुकं शुष्क-तर्काद्य्-अगोचरम् औपनिषदम् इत्य् अर्थः ॥७॥

———————————————————————————————————————

**सनातन-गोस्वामी- **[ह।भ।वि। ११.५७२] अहैतुकं शुष्क-तर्काद्य्-अगोचरम् औपनिषदम् इत्य् अर्थः । यद् वा, निष्काम-जन-प्राप्य-पदं यत् मोक्षाख्यं वा श्री-वैकुण्ठाख्यं, तच् च । यद् वा, फलाभिसन्धि-रहितं प्रेम च जनयतीत्य् अर्थः ॥७॥ 

———————————————————————————————————————

**जीव-गोस्वामी (क्रम-सन्दर्भः) : **ततश् च यस्यास्ति भक्तिर् भगवत्य् अकिञ्चना सर्वैर् गुणैस् तत्र समासते सुराः [भा।पु। ५.१८.१२] इत्य्-आद्य्-अनुसारेण भगवत्-स्वरूपादि-ज्ञानं ततोऽन्यत्र वैराग्यं च तद्-अनुगाम्येव स्याद् इत्य् आह—वासुदेव इति । अहैतुकं शुष्क-तर्काद्य्-अगोचरम् औपनिषदं ज्ञानम् आशु ईषत्-श्रवण-मात्रेण जनयतीति । ज्ञानं च तद् अहैतुकम् इति पाठः क्वचित् ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु स एव किम्-आकार आत्म-प्रसादः ? इत्य् अपेक्षायां सर्व-दुर्विषय-वैमुख्यापादक-भगवद्-रूप-गुण-माधुर्यानुभव-ज्ञान-मय एवायम् इत्य् आह—वासुदेव इति । प्रकर्षेण योजितः सम्बद्धः दास्य-सख्यादि-सम्बन्ध-युक्तः कृत इति यावत् । श्लेषेण प्रयोजनीकृतः भक्ति-योगस्य भक्ति-योग एव प्रयोजनं नान्य इत्य् एव विचारित इत्य् अर्थः । जनयतीति । ज्ञान-वैराग्यार्थं पृथक् यत्नो भक्तैर् न कर्तव्य इति भावः । आशु शीघ्रं तत्-काल एवेत्य् अर्थः । यद् वक्ष्यते—


> भक्तिः परेशानुभवो विरक्तिर्  
> अन्यत्र चैष त्रिक एक-कालः।  
> प्रपद्यमानस्य यथाश्नतः स्युस्  
> तुष्टिः पुष्टिः क्षुद्-अपायोऽनु-घासम् ॥ [भा।पु। ११.२.४२] इति । 

ननु तर्हि ज्ञानात्न् मोक्ष एव भावीति तत्राह अहैक्तुकम् अन्नस्य हेतोर् वसति इतिवद् धेतुः प्रयोजनं तद् अत्र सायुज्यं तन् नार्हतीति । तेन भगवद्-रूप-गुण-माधुर्यानुभाव-मयम् एव ज्ञानम् आयातम् । एवम् एव चतुर्थेऽपि वक्ष्यते—


> वासुदेवे भगवति भक्ति-योगः समाहितः ।  
> सध्रीचीनेन वैराग्यं ज्ञानं च जनयिष्यति ॥ [भा।पु। ४.२९.३७] इति ।

तत्र सध्रीचीन-प्रकारं खलु मोक्षादि-फलान्तराभिसन्धि-राहित्यम् एवेति व्याख्यास्यते ।


> सोऽचिराद् एव राजर्षे स्याद् अच्युत-कथाश्रयः ।  
> शृण्वतः श्रद्दधानस्य नित्यदा स्याद् अधीयतः ॥ [भा।पु। ४.२९.३८] 

इत्य् अन्तर-वाक्ये तत्-कारणं च स एव दृष्ट इति । एवं च भक्तेः कारणं प्रयोजनं च भक्तिर् एवेति व्यवस्थितम् ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु वैराग्य-ज्ञाने विना भक्तिः स्थिरा न स्यात्-तत्राह—वासुदेव इति । वासुदेवे कृष्णे वाद-वेद्ये, वसनाद् एव वादे च वासुदेवेति शब्द्यते इति हरिवंशे तं प्रति हर-वाक्यात् । तत्त्व-बुभुत्सु-कथा हि वादः । तद् उद्देश्यक-स्व-धर्मानुष्ठान-काले एव तेऽङ्कुरिते तद् उद्गतो भक्ति-योगस्तु ते प्रस्फुटयतीत्य् अर्थः । अहैतुकं शुष्क-तर्कागम्यम् औपनिषदम् इत्य् अर्थः ॥७॥

> **॥।**

॥ १.२.८ ॥

**धर्मः स्वनुष्ठितः पुंसां विष्वक्सेन-कथासु यः ।**

**नोत्पादयेद् यदि रतिं श्रम एव हि केवलम् ॥**

**श्रीधर-स्वामी (भावार्थ-दीपिका) : **व्यतिरेकम् आह—धर्म इति । यो धर्म इति प्रसिद्ध स यदि विष्वक्सेनस्य कथासु रतिं नोत्पादयेत् तर्हि स्वनुष्ठितोऽपि सन्न् अयं श्रमो ज्ञेयः । ननु मोक्षार्थस्यापि धर्मस्य श्रमत्वम् अस्त्य् एवात आह—केवलम्, विफलः श्रम इत्य् अर्थः । नन्व् अस्ति तत्रापि स्वर्गादि-फलम् इत्य् आशङ्क्यैव-कारेण निराकरोति । क्षयिष्णुत्वान् न तत्-फलम् इत्य् अर्थः । ननु, अक्षय्यं ह वै चातुर्मास्य-याजिनः सुकृतं भवति इत्य्-आदि श्रुतेर् न तत्-फलस्य क्षयिष्णुत्वम् इत्य् आशङ्क्य हि-शब्देन साधयति । तद् यथेह कर्म-चितो लोकः क्षीयते एवम् एवामुत्र पुण्य-चितो लोकः क्षीयते [छा।उ। ८.१.६] इति तर्कानुगृहीतया श्रुत्या क्षयिष्णुत्व-प्रतिपादनात् ॥८॥

———————————————————————————————————————

**जीव-गोस्वामी (क्रम-सन्दर्भः) : **व्यतिरेकम् आह—धर्मः स्वनुष्ठित इति । वासुदेव-तोषणाभावेन यदि तत्-कथासु तल्-लीला-वर्णनेषु रतिं रुचिं नोत्पादयेत्, तदा श्रमः स्यान् न तु फलम् । कथा-रुचेः सर्वत्रैवाद्यत्वात् श्रेष्ठत्वाच् च सैवोक्ता । तद्-उपलक्षणत्वेन भजनान्तर-रुचिर् अप्य् उपदिष्टा । एव-शब्देन प्रवृत्ति-लक्षण-कर्म-फलस्य स्वर्गादेः क्षयिष्णुत्वम् । हि-शब्देन तत्रैव यथेह कर्म-जितो लोकः क्षीयते [छा।उ। ८.१.६] इति सोपपत्तिक-श्रुति-प्रमाणत्वम् । निर्णीते केवलम् इत्य् अमर-कोषात् केवलम् इत्य् अव्ययेन निवृत्ति-मात्र-लक्षण-धर्म-फलस्य ज्ञानस्यासाध्यत्वम्, सिद्धस्यापि नश्वरत्वम् । तत्रापि तेनैव हि-शब्देन यस्य देवे परा भक्तिर् [श्वे।उ। ६.२३] इत्य्-आदि श्रुति-प्रमाणत्वम्, नैष्कर्म्यम् अप्य् अच्युत-भाव-वर्जितं [भा।पु। १.५.१२], श्रेयः-सृतिं भक्तिम् उदस्य ते विभो क्लिश्यन्ति ये केवल-बोध-लब्धये इत्य्-आदि [भा।पु। १०.१४.४], आरुह्य कृच्छ्रेण परं पदं ततः पतन्त्य् अधोऽनादृत-युष्मद्-अङ्घ्रयः [भा।पु। १०.२.३२] इत्य्-आदि वचन-प्रमाणत्वं च सूचितम् । श्लोक-द्वयेन भकिर् निरपेक्षा, ज्ञान-वैराग्ये तु तत्-सापेक्षे इति लभ्यते ॥८॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु वर्णाश्रमाचार-लक्षणो धर्मः कथं न परस् तत्राह धर्म इति । यः पुंसां विप्रादीनां सुष्ठु अनुष्ठितो धर्मः सः । विष्वक्सेन-कथासु रतिं नोत्पादयेत् कर्मणा पितृ-लोक इति श्रुतेः । कर्मणां रत्य्-अनुत्पादकत्वं च । कर्मभिर् वा त्रयी-प्रोक्तैर् इत्य् आदौ न यत्रात्म-प्रदो हरिर् [भा।पु। ४.३१.१०-१२] इति चतुर्थे नारदोक्तेर् एव व्यक्तम् । यद् च रतिं नोत्पादयेत् तर्हि केवलं श्रम एव पितृ-लोकादेर् नश्वरत्वात् तस्मात् स्व-धर्मं त्यक्त्वा श्रवण-कीर्तनादि-लक्षणः पूर्वोक्तः परो धर्म एवानुष्ठेय इति भावः । 

यद् वा, ननु च—


> अस्मिन् लोके वर्तमानः स्वधर्मस्थोऽनघः शुचिः ।  
> ज्ञानं विशुद्धम् आप्नोति मद्-भक्तिं च यदृच्छया ॥ [भा।पु। ११.२०.११] 

इति श्री-भगवद्-उक्तेर् निष्कामः कर्म-योग एव भक्तेर् हेतुर् अस्ति तत् कथं भक्तिर् अहैतुकीत्य् उच्यते । सत्यम् । तत्र कर्म-योगस्य ज्ञान-जनकत्वम् इव न साक्षात् भक्ति-जनकत्वं व्याख्यातुं शक्यं मध्ये यदृच्छयेति पदोपादानात् । ततश् च तत्र पुंसि भक्तेर् यदृच्छ स्वैरिता यदि स्याद् दैवाद् अन्य-निरपेक्ष एव शुद्ध-भक्तेः प्रवेशः स्यात्, तदा ताम् अपि स प्राप्नोतीति तत्रार्थः । यदृच्छा स्वैरितेत्य् अभिधानात् कष्ट-कल्पनया व्याख्यानन्तरे भक्तेः स्व-प्रकाशत्वं न सिद्धेद् इति तद् अनादृतम् इत्य् अतो निष्कामोऽपि कर्म-योगो न भक्तेर् हेतुर् इत्य् आह—धर्म इति य इति । स वै पुंसां परो धर्मः [भा।पु। १.२.६] इति पदोक्तात् परम-धर्माद् अन्यो यो वर्णाश्रमाचार-लक्षणः स्वनुष्ठितो निष्कामोऽपि धर्मो विष्वक्सेन-कथासु रतिं प्री।तिं नोत्पादयेत् स केवलं श्रम एव यदीति गर्हायां श्रम-जनकत्वाद् गर्हितेत्य् अर्थः । यदि गर्हा-विकल्पयोर् इतिमेदिनी । 

यद् वा, असन्देहेऽपि सन्देह-वचनं यदि वेदाः प्रमाणम् इतिवत् । धत्ते पदं त्वम् अविता यदि विघ्न-मूर्ध्नि इत्य् अत्र यदीति शब्दो निश्चये इति श्री-स्वामि-चरणानां व्याख्यानाच् च ।

यद् वा, ननु प्रसिद्ध-धर्माद् अपि क्वचित् हरि-कथासु प्रीतिर् उत्पाद्यत इति श्रूयते । सत्यम् । तया विना धर्म-फलाप्राप्तेः सा खल्व् औपाधिक्य् एव न तात्त्विकीत्य् आह—धर्म इति । य इति स प्रसिद्धो धर्मः काम्यो नित्यो वा विष्वक्सेन-कथासु रतिं प्रीतिं यदि नोत्पादयेत्, तदा श्रम एव । अयम् अर्थः—यथा कर्षकाणां नृपे प्रीतिं कृषिर् एवोत्पादयत्य् अन्यथा तस्याः फलाप्राप्तेर् एवम् एव धर्मोऽपि विष्वक्सेन-कथासु प्रीतिं विना स्वस्य वैफल्य-दर्शनयैव तत्र विवेकिनां नोत्पादयेत्, तदा केवलं श्रम एव । यथा नृपे प्रीतिं विना कृषि-फलस्यालाभात् श्रम एव, तथैव हरौ भक्तिं विना प्रवृत्त-निवृत्त-धर्म-फलयोः स्वर्गादि-ज्ञानयोर् अलाभात् श्रमः । 

यद् उक्तं—कुतः पुनः शश्वद् अभद्रम् ईश्वरे न चार्पितं कर्म तद् अप्य् अकारणं [भा।पु। १.५.१२, १२.१२.५३] इति । यथा च कृषौ प्रीत्य्-अनुरोधाद् एव नृपे प्रीतिः, न तु वस्तुतस् तथैव धर्मे प्रीत्य्-अनुरोधाद् एव तत्-कथासु प्रीतिर् न तु तत्र वस्तुतः इति विवेचनीयम् । अत एव प्रह्लादेनोक्तम्—नान्यथेथावयोर् अर्थो राज-सेवकयोर् इव [भा।पु। ७.१०.६] इति ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **व्यतिरेकेणाह धर्म इति । रतिं तत्-कथा-श्रवन-रुचिं, यच् च तस्य स्वर्गादि-फलम् श्राव्यते, तत् तु विनाशित्वान् न फलम् इति हि-शब्दात् ॥८॥

> **॥।**

॥ १.२.९ ॥

**धर्मस्य ह्य् आपवर्ग्यस्य नार्थोऽर्थायोपकल्पते ।**

**नार्थस्य धर्मैकान्तस्य कामो लाभाय हि स्मृतः ॥**

**श्रीधर-स्वामी (भावार्थ-दीपिका) : **तद् एवं हरि-भक्ति-द्वारा तद्-इतर-वैराग्यात्म-ज्ञान-पर्यन्तः परो धर्म इत्य् उक्तम् । अन्ये तु मन्यन्ते । धर्मस्यार्थः फलम्, तस्य च कामः फलम्, तस्य चेन्द्रिय-प्रीतिः, तत्-प्रीतेश् च पुनर् अपि धर्मार्थादि-परम्परा । यथाहुः—धर्माद् अर्थश् च कामश् च स किम्-अर्थं न सेव्यते ? इत्य्-आदि । तन् निराकरोति—धर्मस्येति द्वाभ्याम् । **आपवर्ग्यस्य** उक्त-न्यायेनापवर्ग-पर्यन्तस्य **धर्मस्य अर्थाय** फलत्वाय **अर्थोनोपकल्पते,** योग्यो न भवति । तथा **अर्थस्य **अप्य् एवं-भूत-धर्माव्यभिचारिणः **कामो लाभाय** फलत्वाय **न हि स्मृतो** मुनिभिः[^२०] ॥९॥

[^२०]:
    तत्त्वविद्भिः


———————————————————————————————————————

**जीव-गोस्वामी (क्रम-सन्दर्भः) : **तद् एवं भक्ति-फलत्वेनैव धर्मस्य साफल्यम् उक्तम् । तत्र यद् अन्ये मन्यन्ते—धर्मस्यार्थः फलम् । तस्य कामस् तस्य चेन्द्रिय-प्रीतिस् तत्-प्रीतेश् च पुनर् अपि धर्मादि-परस्परेति तच् चान्यथैवेत्य् आह द्वाभ्याम् । 

**आपवर्ग्यस्य**—यथा-वर्ण-विधानम् अपवर्गश् च भवति । योऽसौ भगवति सर्वात्मन्य् अनात्म्येऽनिरुक्तेऽनिलयने परमात्मनि वासुदेवेऽनन्य-निमित्त-भक्ति-योग-लक्षणो नाना-गति-निमित्ताविद्या-ग्रन्थि-बन्धन-द्वारेण यदा हि महा-पुरुष-पुरुष-प्रसङ्ग [भा।पु। ५.१९.१९-२०] इति पञ्चम-स्कन्ध-गद्यानुसारेण अपवर्गो भक्तिः । तथा च स्कान्दे रेवा-खण्डे—


> निश्चला त्वयि भक्तिर् या सैव मुक्तिर् जनार्दन ।  
> मुक्ता एव हि भक्तास् ते तव विष्णो यतो हरे ॥ इति ।

अत उक्त-रीत्या भक्ति-सम्पादकस्येत्य् अर्थः ॥ 

**अर्थाय** फलत्वाय । तथा **अर्थस्य** अप्य् एवं-भूत-धर्माव्यभिचारिणः **कामो लाभाय** फलत्वाय **न हि स्मृतस्** तत्त्व-विद्भिः । इत्य्-आदिकं भक्ति-सन्दर्भे (६) ॥९॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं चात्र लोके चतुर्विधा जनाः कर्मिणो ज्ञानिनो योगिनो भक्ताश् च । तत्र धर्माद्य्-अर्थश् च कामश् च स किम्-अर्थं न सेव्यते ? इति दृष्ट्या धर्मस्य अर्थः फलम्, अर्थस्य कामः, कामस्य इन्द्रिय-प्रीतिः, इन्द्रिय-प्रीतौ च सत्यां तद्-अर्थं पुनर् अपि धर्मादि-परस्परा यथा कर्मिणां न तथा उत्तरेषां त्रयाणाम् इत्य् आह । 

**धर्मस्य** शम-दमादेर् यम-नियमादेश् च, श्रवण-कीर्तनादेश् च । **अर्थः** सर्वथा भवन्न् अपि **अर्थाय** फलत्वाय **न कल्पते** । तम् अनुसन्धाय तत्-तद्-अप्रवृत्तेः यतः **आपवर्ग्यस्य** अपवर्ग-प्रयोजकस्य तद् अस्य प्रयोजनम् इत्य् अर्थे स्वर्गादिभ्यो य इति स्वार्थिकाण्-अन्तात् य-प्रत्ययः । तेन अपवर्ग एव अनुसंहितं फलम् इति भावः । ज्ञानि-योगिनोर् मते अपवर्गो मोक्षः, भक्त-मते प्रेम-भक्तिः । यथा-वर्ण-विधान अपवर्गश् च भवति । योऽसौ भगवति सर्वात्मन्य् अनात्म्येऽनिरुक्तेऽनिलयने परमात्मनि वासुदेवेऽनन्य-निमित्त-भक्ति-योग-लक्षणो नाना-गति-निमित्ताविद्या-ग्रन्थि-बन्धन-द्वारेण यदा हि महा-पुरुष-पुरुष-प्रसङ्ग [भा।पु। ५.१९.१९-२०] इति पञ्चम-स्कन्धात्, येनापवर्गाख्य-मद्-अभ्र-बुद्धिर् इत्य् आदौ, खगेन्द्र-ध्वज-पाद-मूलं [भा।पु। १.१८.१६][^२१] इति प्रथम-स्कन्धाच् च ।

[^२१]:
    स वै महा-भागवतः परीक्षिद् येनापवर्गाख्यम् अदभ्र-बुद्धिः ।
    ज्ञानेन वैयासकि-शब्दितेन भेजे खगेन्द्र-ध्वज-पाद-मूलम् ॥



> निश्चला त्वयि भक्तिर् या सैव मुक्तिर् जनार्दन ।  
> मुक्ता एव हि भक्तास् ते तव विष्णो यतो हरे ॥ इति ।

इति स्कान्दे रेवा-खण्डाच् च । तथा अर्थस्य कामो लाभाय फलत्वाय न । यतो धर्मैकान्तस्य धर्म एव अनुसंहितं फलम् इति भावः । तथा ज्ञानि-योगिनोः । शम-दमादि-यम-नियमाद्य्-अनुकूले कस्मिंश्चन धर्म-विशेषे । अर्थस्य विनियोगः भक्तस्य तु भगवतो भागवतानां वा सेवायां सुस्पष्ट एव ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : **यत् तु प्रवृत्तिपरा मन्यन्ते—धर्मस्यार्थः फलम् तस्य कामस् तस्येन्द्रिय-प्रीतिस्ततः पुनर् धर्मादि-परम्परेति उक्तं च धर्मादर्थश् च कामश् च स किम् अर्थं न सेव्यते इति तान्-निराह—धर्मस्येति । धर्मस्य स्वविहितस्य कर्मणोऽर्थाय फलत्वायार्थः संपत् न कल्पते योग्यो न भवति । कीदृशस्येत्य् आह—आपवर्ग्यस्येति । यथा-वर्ण-विधानम् अपवर्गश् च भवति [भा।पु। ५.१९.१८] इत्य्-आदि-पञ्चम-गद्यानुसाराद् अपवर्गो निष्काम-भक्ति-योगस् तत्-सम्पादकस्येत्य् अर्थः । तस्येदम् इत्य् अणन्ताद् आपवर्ग-शब्दात् स्वार्थिकः ष्यञ् । तथार्थस्य धर्मैकान्तस्य तादृश-धर्माव्यभिचारिणः कामो विषय-भोगो लाभाय न स्मृतो नोक्तो विवेकिभिः ॥९॥

> **॥।**

॥ १.२.१० ॥

**कामस्य नेन्द्रिय-प्रीतिर् लाभो जीवेत यावता ।**

**जीवस्य तत्त्व-जिज्ञासा नार्थो यश् चेह कर्मभिः ॥**

**श्रीधर-स्वामी (भावार्थ-दीपिका) : कामस्य** च विषय-भोगस्य **इन्द्रिय-प्रीतिर्लाभः** फलं न भवति, किं तु **यावता जीवेत** तावान् एव कामस्य लाभः । [तादृश-] जीवन-पर्याप्त[^२२] एव कामः सेव्य इत्य् अर्थः । **जीवस्य** जीवनस्य **च** पुनः कर्मानुष्ठान[^२३]-द्वारा **कर्मभिर्य इह** प्रसिद्धः [स्वर्गादिः] सोऽ**र्थो न** भवति, किं तु **तत्त्व-जिज्ञासा** एवेति लाभः ॥१०॥

[^२२]:
    पर्यन्त


[^२३]:
    धर्मानुष्ठान-


———————————————————————————————————————

**जीव-गोस्वामी (क्रम-सन्दर्भः) : **तद् एवं तत्त्व-ज्ञानं यस्या भक्तेर् अवान्तर-फलम् उक्तं, सैव परमं फलम् इति भावः ॥१०॥ (भक्ति-सन्दर्भ ६)

———————————————————————————————————————

**विश्वनाथ-चक्रवर्ती (सारार्थ-दर्शिणी) : कामस्य** विषय-भोगस्य **इन्द्रिय-प्रीतिर्लाभः** फलं **न** भवति, किं तु **यावता जीवेत** तावान् एव जीवन-पर्याप्तः कामः सेव्यत इत्य् अर्थः । तत्र ज्ञानिनां योगिनां वार्थ कामेन्द्रिय-प्रीतयो ज्ञान-योगयोर् आनुषङ्गिक-फलानि, कर्म-फलत्वेनैव व्यपदिश्यन्ते, ज्ञान-योगयोस् तयोर् निष्काम-कर्म परिणामत्वात् । अतो ज्ञानिनां योगिनां च दृष्टे सुख-दुःखे कर्म-फले एवोच्येते । भक्तानां त्व् अर्थ-कामेन्द्रिय-प्रीतयो भक्तेर् एवानुषङ्गिक-फलानि । भक्तेः कर्म-परिणामत्वाभावात् न तेषां कर्म-फलत्व-व्यपदेशः । अतो भक्तानां दृष्टं सुखं भक्ति-फलम् एव । दुःखं तु— 


> यस्याहम् अनुगृह्णामि हरिष्ये तद्-धनं शनैः ।  
> ततोऽधनं त्यजन्त्य् अस्य स्व-जना दुःख-दुःखितम् ॥ [भा।पु। १०.८८.८]

इत्य्-आदि-भगवद्-वचनाद् भगवद्-उत्थं भक्त्य्-अपराध-फलं चेति यथा-योग्यं विवेचनीयम् । **जीवस्य** जीवनस्य **तत्त्व-जिज्ञासा** फलं, **कर्मभिः** पुनर् अप्य् अनुष्ठितैर् **य इह** प्रसिद्धः स्वर्गादिः स नैव ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : **कामस्य त्वगादिभिः स्पर्शादीनाम् अनुभवस्येन्द्रिय-प्रीतिस् त्वग्-आदिनाम् प्रसन्नता-लाभः फलम् न, तस्याः क्षणिकत्वात् इषुप्रपातमात्रं हि स्पर्शयोगे रतिः स्मृता । रसने दर्शने घ्राणे श्रवणे च विशाम्पते! इति मोक्ष-धर्मात् । किन्तु यावता जीवेत तावान् एव कामस्य लाभः, यावता स्यात् स्व-निर्वाहः स्वीकुर्यात्-तावद् अर्थवित् । आधिक्ये न्यूनतायाञ् च च्यवते परमार्थतः इति नारदीयात् । जीवस्य जीवनस्य, भावे घञ् । चित्त-शोधक-निष्काम-धर्मानुष्ठान-द्वारा तत्त्व-जिज्ञासैवार्थः । इह कर्मभिर् यः पशुपुत्र-स्वर्गादि-रर्थः ख्यातः, स तु नेत्य् आर्थः, तस्य क्षयित्वाद् एव । इदम् अत्र बोध्यं—निवृत्ति-पराणाम् मुमुक्षूणां निवृत्ति-निमित्तानि कर्माणि, निवृत्तं कर्म सेवेत प्रवृत्तं मत्-परस्त्यजेत् इति [भा।पु। ११.१०.४] वक्ष्यमाणात् । तानि चाग्निहोत्र-दर्शपौर्णमास-चातुर्मास्यान्य् एवापशुकानि । मोक्ष-धर्मे [१७५.३१-३३] पिता-पुत्र-संवादे— 


> सोऽहं ह्य् अहिंस्रः सत्यार्थी कामक्रोध-बहिष्कृतः ।   
> सम दुःख-सुखः क्षेमी मृत्युं हास्याम्य् अमर्त्यवत् ॥   
> शान्ति-यज्ञरतो दान्तो ब्रह्मयज्ञे स्थितो मुनिः ।   
> वाङ्-मनः-कर्म-यज्ञश् च भविष्याम्य् उदगायने ॥   
> पशु-यज्ञैः कथं हिंस्रैर् मादृशो यष्टुम् अर्हति ।   
> अन्तविद्भिर् इव प्राज्ञः क्षत्र-यज्ञैः पिशाचवत् ॥ इति पुत्र-वाक्यात् ।

तत्रैव कपिल-स्यूमरश्मि-संवादे 


> दर्शनं चा पौर्णमासञ् च अग्नि-होत्रञ् च धीमतां ।   
> चातुर्मास्यानि चैवासंस् तेषु यज्ञः सनातनः ॥  
> अनारम्भाः सुधृतयः शुचयो ब्रह्म-सञ्ज्ञिताः ।   
> ब्रह्मणैव स्म ते देवांस् तर्पयन्त्य् अमृतैषिण ॥[शा।प। २६८.२०-२१] इति कपिल-वाक्याच् च ।

एतान्य् अहिंस्राणि सनिष्टैस् तात्पर्येण, परिनिष्ठितैस् तु भक्तिर् निष्ठैर् लोक-सञ्जिघृक्षयेति मुख्यत्वम् एषां शान्ति-मिश्रत्वात् । ज्योतिष्टोम-युद्धादीनि तु हिंस्राण्य् अपि राज-धर्माधिकृतानाम् अतिप्रवृत्ति-शीलानां प्रवृत्तेः सङ्कोचायोक्तानि । तत्-सङ्कोचे तु शन्तिर्हृच्छुद्धिश् च स्याद् एवेति तेषां गौण्यं ॥१०॥

> **॥।**

॥ १.२.११ ॥

**वदन्ति तत् तत्त्व-विदस् तत्त्वं यज् ज्ञानम् अद्वयम् ।**

**ब्रह्मेति परमात्मेति भगवान् इति शब्द्यते ॥**

**मध्वाचार्यः (भागवत-तात्पर्यम्) : **अद्वयम् असमाधिकम् । तथा च भाल्लवेय श्रुतिः—स पुरुषः सोऽद्वयः इति । न ह्य् एनम् अभि कश्चन ह्य् एनम् अतिकश्चन इति च । सोऽद्वयः पुरुषस् तस्मान् न समो नाधिको य अत इति महा-संहितायाम् । तत्त्व-शब्दार्थस् तत्रैवोक्तः । 


> अतीतानागते काले यत् तादृशम् उदीर्यते ।   
> कुतश्चिद् अन्यथानेयात् तत् तत्त्वं तत्त्वतो विदुः ॥ इति ॥११॥

———————————————————————————————————————

**श्रीधर-स्वामी (भावार्थ-दीपिका) : **ननु च तत्त्व-जिज्ञासा नाम धर्म-जिज्ञासैव धर्म एव हि तत्त्वम् इति केचित् ? तत्राह—**तत्त्व-विदस्** तु **तद्** एव **तत्त्वं वदन्ति** । किं तत् ? **यज् ज्ञानं **नाम । **अद्वयम्** इति क्षणिक-विज्ञान-पक्षं व्यावर्तयति । ननु तत्त्व-विदोऽपि विगीत-वचना एव ? मैवम् । तस्यैव तत्त्वस्य नामान्तरैर् अभिधानाद् इत्य् अर्थः । औपनिषदैर् **ब्रह्मेति**, हैरण्यगर्भैः **परमात्मेति**, सात्वतैर् **भगवान् इत्य्** अभिधीयते ॥११॥

———————————————————————————————————————

**जीव-गोस्वामी (क्रम-सन्दर्भः) : **वदन्तीति तैर् व्याख्यातम् । तत्र _विगीत-वचनाः_ इत्य् अत्र परस्परम् इति शेषः । तत्त्वसय नामान्तरैर् अभिधानात् इति धर्मिणि सर्वेषाम् अभ्रमात्, धर्म एव तु भ्रमाद् इति ।

यद् वा, किं तत्त्वम् ? इत्य् अपेक्षायाम् आह—वदन्तीति । **ज्ञानं **चिद्-एक-रूपम् । **अद्वयत्वं** चास्य स्वयं-सिद्ध-तादृशातादृश-तत्त्वान्तराभावात् स्व-शक्त्य्-एक-सहायत्वात् । परमाश्रयं तं विना तासाम् असिद्धत्वाच् च । **तत्त्वम्** इति परम-पुरुषार्थता-द्योतनया परम-सुख-रूपत्वं तस्य बोध्यते । अत एव तस्य नित्यत्वं च दर्शितम् ।

अत्र श्रीमद्-भागवताख्य एव शास्त्रे क्वचिद् अन्यत्रापि तद् एकं तत्त्वं त्रिधा **शब्द्यते** । क्वचिद् **ब्रह्मेति**, क्वचित् **परमात्मेति**, क्वचिद् **भगवान् इति** च । किन्त्व् अत्र श्रीमद्-व्यास-समाधि-लब्धाद् भेदाज् जीव इति च शब्द्यते इति नोक्तम् इति ज्ञेयम् ।

[^२४]अत्र शक्ति-वर्ग-लक्षण-तद्-धर्मातिरिक्तं केवलं ज्ञानं ब्रह्मेति शब्द्यते, अन्तर्यामित्व-मय-माया-शक्ति-प्रचुर-चिच्-छक्त्य्-अंश-विशिष्टं परमात्मेति । परिपूर्ण-सर्व-शक्ति-विशिष्टं भगवान् इति ।[^२५] एवम् एवोक्तं श्री-जड-भरतेन—

[^२४]:
    फ़्रोम् हेरे तो नेxत् नोते इन् भक्ति-सन्दर्भ ७।


[^२५]:
    अथ श्रीमद्-भागवताख्य एव शास्त्रे क्वचिद् अनयत्रापि तद् एकं तत्त्वं त्रिधा शब्द्यते । क्वचिद् ब्रह्मेति क्वचित् परमात्मेति क्वचिद् भगवान् इति च । किन्त्व् अत्र श्रीमद्-व्यास-समाधि-लब्धाद् भेदाज् जीव इति च शब्द्यते इति स्वयम् एव व्याख्यातो भवतीति प्रथमतस् ताव् एव प्रस्तूयते । मूले तु क्रमाद् वैशिष्ट्य-द्योतनाय तथा विन्यासः । अयम् अर्थः—तद् एकम् एवाखण्डानन्द-स्वरूपं तत्त्वं थुत्कृत-पारमेष्ठ्यादिकानन्द-समुदयानां परमहंसानां साधन-वशात् तादात्म्यम् आपन्ने सत्याम् अपि तदीय-स्वरूप-शक्ति-वैचित्र्यां तद्-ग्रहणासामर्थ्ये चेतसि यथा सामान्यतो लक्षितं तथैव स्फुरद् वा तद्वद् एवाविविक्त-शक्ति-शक्तिमत्ता-भेदतया प्रतिपाद्यमानं वा ब्रह्मेति शब्द्यते ।
    अथ तद् एकं तत्त्वं स्वरूप-भूतयैव शक्त्या कम् अपि विशेषं धर्तुं परासाम् अपि शक्तीनां मूलाश्रय-रूपं तद्-अनुभावानन्द-सन्दोहान्तर् भावित-तादृश-ब्रह्मानन्दानां भागवत-परमहंसानां तथानुभवैक-साधकतम-तदीय-स्वरूपानन्द-शक्ति-विशेषात्मक-भक्ति-भावितेष्व् अन्तर् बहिर् अपीन्द्रियेषु परिस्फुरद् वा तद्वद् एव विविक्त-तादृश-शक्ति-शक्तिमत्ताभेदेन प्रतिपाद्यमानं वा भगवान् इति शब्द्यते । (भगवत्-सन्दर्भ १)



> ज्ञानं विशुद्धं परमार्थम् एकम्  
> अनन्तरं त्व् अबहिर् ब्रह्म सत्यम् ।  
> प्रत्यक् प्रशान्तं भगवच्-छब्द-सञ्ज्ञं  
> यद् वासुदेवं कवयो वदन्ति ॥ [भा।पु। ५.१२.११] इति ।

तस्मै नमो भगवते ब्रह्मणे परमात्मने [भा।पु। १०.२८.६] इत्य् अत्र वरुण-कृत-श्री-कृष्ण-स्तुतौ टीका च—परमात्मने सर्व-जीव-नियन्त्रे इत्य् एषा । ध्रुवं प्रति श्री-मनुना—


> त्वं प्रत्यग्-आत्मनि तदा भगवत्य् अनन्त ।  
> आनन्द-मात्र उपपन्न-समस्त-शक्तौ ॥ [भा।पु। ४.११.३०] इति ।

अत्रानन्द-मात्रं विशेष्यम्, समस्ताः शक्तयो विशेषणानि, विशिष्टो भगवान् इत्य् आयातम् । भगवच्-छब्दार्थः श्री-विष्णु-पुराणे प्रोक्तः—


> ज्ञान-शक्ति-बलैश्वर्य-वीर्य-तेजांस्य् अशेषतः ।  
> भगवच्-छब्द-वाच्यानि विना हेयैर् गुणादिभिः ॥ [वि।पु। ६.५.७९] इति ॥११॥ 

[भगवत्-सन्दर्भ १]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्त्वम् एव किं ? तत्राह—वदन्तीति । **यद् अद्वयं ज्ञानं तत् तत्त्वम्** । ज्ञानम् एव किं ? तत्राह—**ब्रह्मेति शब्द्यते** ब्रह्मेति पदेन यद् उच्यते ज्ञानिभिस् तज् ज्ञानम् । तन्-मते ज्ञानं निराकारं ज्ञातृ-ज्ञेयादि-विभाग-शून्यं चित्-सामान्यं चिद्-विशेषाणां भगवद्-धामादीनां तद्-अनन्यत्व-मननात् । जीव-मायायास् तच्-छक्तित्वेन तद्-ऐक्याद् इदं-कारास्पदस्य कार्यस्य विश्वस्य कारण-मात्रात्मकत्वाद् अद्वैतम् । 

तथा **परमात्मेति** योगिभिर् यद् उच्यते तज् ज्ञानम् । एतन्-मते परमात्मनश् चिद्-एक-रूपत्वाज् ज्ञान-मात्रत्वं ज्ञान-मात्रत्वेऽपि साक्षित्वादेर् ज्ञान-विशेषस्याश्रयत्वम् अपि । द्युमणि-दीपादेर् ज्योती-रूपत्वेऽपि ज्योतिष्मत्त्वम् इव नानुपपन्नं—केचित् स्व-देहान्तर् हृदयावकाशे, प्रादेश-मात्रं पुरुषं वसन्तं [भा।पु। २.२.८] साकारत्वं च । मायायाः शक्तित्वान् मायिकानां च तद्-अन्यत्वाज् जीवस्य तद्-विभिन्नांशत्वात् ततो द्वितीयत्वाभावाद् अद्वयत्वम् । 

तथा **भगवान् इति** भक्तैर् यद् उच्यते तज् ज्ञानम् । एतन्-मते पूर्ववज् ज्ञान-मात्रत्वेऽपि भग-शब्द-वाच्य-षड्-ऐश्वर्यस्यापि अप्राकृतत्वेन चिन्-मात्रत्वात् तद्-रूपत्वम्, यद् उक्तं विष्णु-पुराणे—


> ऐश्वर्यस्य समग्रस्य वीर्यस्य यशसः श्रियः ।  
> ज्ञान-वैराग्ययोश् चैव षण्णां भग इतीङ्गना ॥ [वि।पु। ६.५.७४]  
> ज्ञान-शक्ति-बलैश्वर्य-वीर्य-तेजांस्य् अशेषतः ।  
> भगवच्-छब्द-वाच्यानि विना हेयैर् गुणादिभिः ॥ [वि।पु। ६.५.७९] इति ।

तथैव द्विभुजत्व-चतुर्भुजत्वादि-विविध-चिद्-घनाकारैर् बहिर् अन्तर्वर्तित्वेऽपि, न च्यवन्ते हि मद्-भक्ता महत्यां प्रलयापदि इति स्कान्दादि-वाक्यैः सदैव सेव्य-सेवक-सेवादि-विभागेऽपि अद्वयत्वं पूर्ववत्-तच्-छक्तीनां चिद्-आदीनां तद्-विलासानां च वैकुण्ठादीनां तद्-अभिन्नत्व-मननात् ततो भिन्नत्व-भावनैवाद्वय-पदेन व्यावृत्ता । 

एवं च भगवतः सामान्य-स्वरूप-मात्रस्योपादेयत्व-ज्ञानिन्य् अधिकारिणि ब्रह्मेति । अन्तर्यामित्वादि-द्वित्व-धर्मवत्त्वस्योपादाने योगिन्य् अधिकारिणि परमात्मेति । अचिन्त्यानन्त-चिद्-आनन्द-मय-स्वरूप-रूप-गुण-लीलाद्य्-अनेक-धर्मवत्त्वस्य ग्रहण-योग्यतायां भक्तेऽधिकारिणि भगवान् इति । स एवैको भाति । 

किं च—यन्-मित्रं परमानन्दं पूर्णं ब्रह्म सनातनं [भा।पु। १०.१४.३१] इति । कृष्णाय वासुदेवाय हरये परमात्मने [भा।पु। १०.७३.३६] इति, मदीयं महिमानं च परं ब्रह्मेति शब्दितं [भा।पु। ८.२४.२३] इति, ब्रह्मणो हि प्रतिष्ठाहं [गीता १४.२७] इति, विष्टभ्याहम् इदं कृत्स्नम् एकांशेन स्थितो जगत् [गीता १०.४२] इत्य्-आदि-वचनेभ्यः, तथा भगवद्-उपासकानां च प्रेम-प्राप्तेर् अपि दर्शनात् । ब्रह्म-परमात्मोपासकानां च प्रेम-प्राप्त्य्-अदर्शनाद् भगवत एव ब्रह्मत्व-परमात्मत्वे इत्य् अतो भगवत्त्वम् एव मूलम् इति द्रष्टव्यम् । तत्र ब्रह्मोपासकेभ्यो ज्ञानिभ्यः सकाशात् परमात्मोपासको योगी श्रेष्ठः । तेभ्यो योगिभ्योऽपि भगवद्-उपासकः श्रेष्ठ इति तारतम्यं गीतासु दृष्टम्, यथा—


> तपस्विभ्योऽधिको योगी ज्ञानिभ्योऽपि मतोऽधिकः ।  
> कर्मिभ्यश् चाधिको योगी तस्माद् योगी भवार्जुन ॥  
> योगिनाम् अपि सर्वेषां मद्-गतेनान्तरात्मना ।  
> श्रद्धावान् भजते यो मां स मे युक्ततमो मतः ॥ [गीता ६.४६-४७]

योगिनाम् इति पञ्चम्य्-अर्थे षष्ठी श्री-रामानुजाचाय-चरणैर् व्याख्यातेति ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : **जीवनस्यार्थस् तत्त्व-जिज्ञासेत्य् उक्तं, तत्त्वं दर्शयति—वदन्तीति । यद् अद्वयं ज्ञानं तत्-तत्त्वम् इति । अद्वयं द्वयात् जीव-प्रक्रिति-रूपाद् अन्यत् तद् अन्यत्वे नञ्, ततो भिन्नम् इत्य् अर्थः । न च जगद्-रूप-द्वयाभाववत्-तत्त्वं, वदतां तत्त्व-विदां सत्त्वेन तद् अभावस्य वक्तुम् अशक्यत्वाद् असत्त्वे तस्याप्रामाण्याच् च, आलयं पिबत इति मोक्षेऽअपि तत्-सत्त्वोक्तेश् च । ज्ञानं स्व-प्रकाशं जाड्य-गन्धेनाप्यानाघ्रातं, न च भाव-साधनत्वान्-निर्विशेषं तत्त्वं, अभिज्ञ इत्य्-आद्य्-उपक्रमात्, ब्रह्मेतीत्य्-आदिना विशेषाणां व्यक्तेश् च । यद्यपि भाव-साधनं ज्ञानं, तथापि विषेशाज्ज्ञातृतयाभासेत सवितृ-लक्षणः प्रकाशो यथा प्रकाशयितृतया । विशेषश् च भेद-प्रतिनिधिर् न भेदः निर्भेदेऽपि वस्तुनि भेद-कार्य-प्रत्यायकः, सत्ता सती, भेदो भिन्नः, कालः सर्व-दास्तीत्यादिषु विद्वद्भिर् अपि प्रतीतः । तं विना विशेषन-विशेष्य-भावादि न सम्भवेत् । न च सत्ता सतीत्य्-आदि बुद्धिर् भ्रमः, सन् घट इत्य्-अदिवद् अवधात्, न चारोपः सिंहो देवदत्तो नेतिवत् सत्ता सती नेति कदाचिद् अप्य् अव्यवहारात् । न च सत्तादेः सत्ताद्य् अन्तराभावेऽपि स्व-भावाद् एव सतीत्य्-आदि-व्यवहारः, स्व-भावस्यैवेह विशेष-शब्देनोक्तेः । तत्-सिद्धिस् तु तत्-प्रतीतार्थान्य् अथानुपपत्तेः एवं धर्मान् पृथक् पश्यं-स्तानेवानुविधावती [क।उ। ४.१४] इति श्रुतेश् च । इह हि ब्रह्म-धर्मानुक्त्वा तत्-पार्थक्यं प्रतिषिद्धं, न खलु तस्मिन्न् असति धर्म-धर्मि-भावो धर्म-बहुत्वं च शक्यते वक्तुं, स च चिन्-मात्रैक्यवादेऽपि दुस्त्यजः । तत्र हि शोधितात् पदार्थाद्वाक्यार्थस्य चिदैक्यस्य भेदो नाभिमतस् तथा सति तस्य मिथ्यात्वापत्तेः । तत्र विशेषो न चेच्-चिद्भानेऽपि तद् ऐक्यस्याभानं तद्-भानस्य भेद-भ्रमाविरोधित्वेऽपि तद् ऐक्य-भानस्य तद्-विरोधित्वञ् चेत्य्-आदि भेद-कार्यं तत्र कथं स्यात्? स च वस्त्व् अभिन्नः स्वनिर्वाही चेति नानवस्था । तस्य तादृक्त्वं च धर्मि-ग्राहक-मान-सिद्धं जगत्-कर्तुर् इव ज्ञानेच्छाकृतिमत्त्वम् इति । तच् च तत्त्वं विशेष-निर्भासित-गुणकं ब्रह्मेति नाम्ना शब्द्यते, एवम् अग्रेऽपि । इति त्रयात्रयाणां प्राधान्यं सूच्यते, तत्राद्येन बृहद् अनन्त-गुणत्वं—अथ कस्माद् उच्यते ब्रह्मेति बृहन्तो ह्य् अस्मिन् गुणा इति श्रौत-निरुक्तेः । 


> पृथग्-वक्तुं गुणास् तस्य न शक्यन्तेऽमितत्वतः ।   
> यतोऽतो ब्रह्म-शब्देन सर्वेषां ग्रहणं भवेत् ॥   
> एतस्माद् ब्रह्म-शब्दोऽयं विष्णोर् एव विशेषणम् ।   
> अमिता हि गुणा यस्मान्नान्येषां तमृते विभुम् ॥ 

इति ब्राह्माच् च, ब्रह्म-दृष्टिर् उत्कर्षात् [वे।सू। ४.१.५] इति न्यायाच् च । अन्यत्र तत्-प्रयोगो गौणो बोध्यः । मध्येन पराख्य-श्रीमत्त्वं, श्रीस् तु परैव स्वानुबन्धिनी, परास्य शक्तिर् विविधैव श्रूयते स्वाभाविकी ज्ञान-बल-क्रिया च इति [श्वे।उ। ६.८] मन्त्रवर्णात् । अन्त्येन तु भक्त-वात्सल्यादि-बहु-गुण-शालित्वम्—


> संभर्तेति तथा भर्ता भकारोऽर्थ-द्वयान्वितः ।   
> नेता गमयिता स्रष्टा ग-कारार्थस् तथा मुने!   
> ऐश्वर्यस्य समग्रस्य वीर्यस्य यशसः श्रियः ।   
> ज्ञान-वैराग्ययोश् चापि षण्णां भग इतीङ्गना ॥   
> वसन्ति यत्र भूतानि भूतात्म् अन्यखिलात्मनि ।   
> स च भूतेष्व् अशेषेषु व-कारार्थस् ततोऽव्ययः ।   
> ज्ञान-शक्ति-बलैश्वर्य-वीर्य-तेजांस्य् अशेषतः ।   
> भगवच्-छब्द-वाच्यानि विना हेयैर् गुणादिभिः [वि।पु। ६.५.७३-७५,७९]

इति श्री-वैष्णवात् । एभिस् त्रिभिर् नित्यम् उक्तादिभ्यो जीवेभ्यस् तस्य तत्त्वस्यान्यत्वम् । शब्द्यते इति तद्-वाच्यत्वञ्चोक्तम् । एवम् आह सूत्रकारः—इक्षतेर् नाशब्दम् [वे।सू। १.१.५] इत्य्-आदिभिः । यत् तु यतो वाचो निवर्तन्ते अप्राप्य मनसा सह [तै।उ। २.४] इति श्रुतेर् न तद्-वाच्यं किन्तु लक्ष्यम् एवेत्य्-आह, तद् असत्, सर्व-शब्दावाच्ये लक्षनायोगात् । श्रुतिस् तु कार्त्स्न्यावाच्यताम् आह—कार्त्स्न्येन नाजोऽप्य् अभिधातुम् ईशः [भा।पु। १२.४.३९] इति वक्ष्यमानात् शब्द-शक्तेर् अचिन्त्यत्वाद् विनापि तां शुद्धार्थ-बोध इति तु तुच्छं, निर्मूलत्वात् । तथा चानन्त-कल्याण-गुणवन्-मूर्तं द्वय-भेदवत्तत्त्वम् इति ॥११॥

> **॥।**

॥ १.२.१२ ॥

**तच् छ्रद्दधाना मुनयो ज्ञान-वैराग्य-युक्तया ।**

**पश्यन्त्य् आत्मनि चात्मानं भक्त्या श्रुत-गृहीतया ॥**

**मध्वाचार्यः (भागवत-तात्पर्यम्) : **सत्ता-मात्रम् आनन्द-मात्रम् । तथा च पैङ्गि-श्रुतिः—अथ कस्माद् उच्यते सत्त्वेति नन्दति नन्दयति चेतीति । न कार्य-कारण-विषय-विशेषित-वैषयिक-ज्ञानम् । केवलम् एव तज् ज्ञानम् । स्रष्टृत्वादिभिः कार्य-कारण-विशेषितं च । तन्त्र-भागवते च—


> विषयापेक्षि न ज्ञानं विषयैश् च विशेषितम् ।  
> यत् तद् आनन्द-मात्रं च तद् ब्रह्मेत्य् अवधार्यताम् ॥ इति ।

यत् किञ्चिद् अलोक-सिद्धम् ॥१२॥

———————————————————————————————————————

**श्रीधर-स्वामी (भावार्थ-दीपिका) : **तच् च तत्त्वं स-परिकरया भक्त्यैव प्राप्यत इत्य् आह । **तच्** चेत्य् अन्वयः । ज्ञान-**वैराग्य-युक्तया **इत्य् अत्र ज्ञानं परोक्षम् । **तच्** च तत्त्वम् **आत्मनि** क्षेत्र-ज्ञे **पश्यन्ति **। किं तत् ? **आत्मानं** परमात्मानम् । **श्रुतेन** वेदान्तादि-श्रवणेन गृहीतया प्राप्तयेति भक्तेर् दार्ढ्यम् उक्तम् ॥१२॥

———————————————————————————————————————

**जीव-गोस्वामी (क्रम-सन्दर्भः) : **तच् च त्रिधाविर्भाव-युक्तम् एव तत्त्वं भक्त्यैव साक्षात् क्रियत इत्य् आह—तद् इति । **भक्त्या** तत्-कथा-रुचेर् एव परावस्था-रूपया प्रेम-लक्षणया, **तत्** पूर्वोक्त-तत्त्वम् **आत्मनि** शुद्धे चेतसि **पश्यन्ति च** ।[^२६] कीदृशं तत् ? **आत्मानं** स्वरूपाख्य-जीवाख्य-मायाख्य-शक्तीनाम् आश्रयम् । **ज्ञान-वैराग्य-युक्तया** स्वात्मजाभ्यां ताभ्यां सेवितया । अत एव ते पृथक् च विशिष्टं च पश्यन्तीत्य् आयाति । 

[^२६]:
    ज्ञान-मात्रस्य का वार्ता ? साक्षाद् अपि कुर्वन्तीत्य् अर्थः । इति भक्ति-सन्दर्भस्याधिक-पाठः।


तद् एवं "**श्रुतगृहीतया,""मुनयः,""श्रद्दधाना"** इति पद-त्रयेण तस्या एव भक्तेर् दौर्लभ्यं दर्शितम् । सद्-गुरोः सकाशाद् वेदान्ताद्य्-अखिल-शास्त्रार्थ-विचार-श्रवण-द्वारा यदि सा [भक्तिः] आवश्यक-परम-कर्तव्यत्वेन ज्ञायते, पुनश् च—


> भगवान् ब्रह्म कार्त्स्न्येन त्रिर् अन्वीक्ष्य मनीषया ।  
> तद् अध्यवस्यत् कूट-स्थो रतिर् आत्मन् यतो भवेत् ॥ [भा।पु। २.२.३४]

इतिवद् यदि विपरीत-भावना-त्याजकौ मनन-योग्यता-मननाभिनिवेशौ स्याताम्, ततः श्रद्दधानैः सा भक्तिर् उपासना-द्वारा लभ्यते इति । अतः श्रुतिर् अपि तद्-अर्थम् आगृह्णाति । आत्मा वारे द्रष्टव्यः श्रोतव्यो मन्तव्यो निदिध्यासितव्य [बृ।आ।उ। २.४.४.६] इति । अत्र निदिध्यासनम् उपासनम् । दर्शनं साक्षात्कार उच्यते ॥१२॥ [भक्ति-सन्दर्भ ७]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्-प्राप्ति-साधनम् आह । तज्-ज्ञानं त्रि-रूपं मुनयो मनन-शीला ज्ञानिनो योगिनो भक्ताश् च भक्त्या पश्यन्ति । तत्र ब्रह्मेति मते आत्मनि च तत्-पदार्थे ईश्वरे आत्मानं त्वं-पदार्थं जीवं पश्यन्त्य् अनुभवन्ति । परमात्मेति मते आत्मन्य् अन्तर् हृदये आत्मानम् अन्तर्यामिनं पश्यन्ति ध्यानेनालोकयन्ति । भगवान् इति मते आत्मनि मनसि च-काराद् बहिश् च स्फुरन्तम् आत्मानं भगवन्तं पश्यन्ति स्व-लोचनाभ्याम् एव तन्-माधुर्यम् आस्वादयन्ति । भक्त्येति । आदौ गुरु-मुखाच् छ्रुतो पश्चाद् गृहीता तया । भगवद्-विषयिण्य् एव श्रवण-कीर्तनादौ भक्ति-शब्दस्य रूढे ब्रह्मोपासकैः परमात्मोपासकैश् च स्व-स्व-साध्य-सिद्ध्य्-अर्थं भगवति भक्तिः कर्तव्यैव । ज्ञान-वैराग्य-युक्तयेति । ज्ञान-वैराग्ये पृथग् एव तेषाम्  उभयेषां साधने ज्ञेये । भक्त-मते भक्त्य्-उत्थ-रतेर् भक्तेः प्रेमत्व-व्यञ्जके ज्ञेये ।


> तस्मान् मद्-भक्ति-युक्तस्य योगिनो वै मद्-आत्मनः ।  
> न ज्ञानं न च वैराग्यं प्रायः श्रेयो भवेद् इह ॥ [भा।पु। ११.२०.३१] इति ।

शुद्ध-भक्तानां पृथक्तयोर् निषेधात् । अथवा, तच् च त्रिरूपं ज्ञानं भक्तास् तु भक्त्यैवानुभवितुं शक्नुवन्तीत्य् आह । तच्-छ्रद्दधानाः केचित् तत्-त्रिरूपम् अप्य् अनुभवितुं साभिलाषा भवन्तीत्य् अर्थः । तदा, भक्त्यैव पश्यन्ति । तेन ब्रह्म-परमात्मनोः साधने ज्ञान-योगय् भक्त्यैव सिद्धौ स्याताम् इति भावः ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **तत्-तत्त्वं सपरिकरया भक्त्या लभ्यम् इत्य्-आह—मुनयस् तत्-तत्त्वम् आत्मानं विभु-विज्ञानानन्दम् आत्मनि चित्ते स्थितं भक्त्या पश्यन्ति । कथा-रुचेर् अन्तिमावस्थया प्रेम-लक्षणया चक्षुषाप्य् अनुभवन्ति, कश्चिद्-धीरः प्रत्यग् आत्मानम् ऐक्षत् ततस् तु तं पश्यते निष्कलं ध्यायमानः [क।उ। ४.१] इति श्रुतेः । कीदृशस्येत्य् आह—पूर्वं श्रुतया पश्चाद् गृहीतया । ज्ञानादिभ्याम् आत्मजाभ्यां युक्त्या निषेवितयेति तस्या दृढत्वं । एवम् आह सूत्रकारः—अपि संराधने प्रत्यक्षानुमानाभ्यां [ब्र।सू। ३.२.२४] इति ॥१२॥

**॥।**

॥ १.२.१३ ॥

**अतः पुम्भिर् द्विज-श्रेष्ठा वर्णाश्रम-विभागशः ।**

**स्वनुष्ठितस्य धर्मस्य संसिद्धिर् हरि-तोषणम् ॥**

**मध्वाचार्यः (भागवत-तात्पर्यम्) : **यस्मात् परमात्मैव तत्त्वम् । तस्मात् तम् एव पश्यन्ति मुनयः । आत्मनीश्वर इति न जीवैक्यम् उच्यते । परेषाम् अपि ब्रह्मादीनां यतोऽवरत्वं स परावरः । भेद-दृष्टाभिमानेनेति हि कापिलेये । ब्रह्म-प्रधानम् उपयान्त्य् अगताभिमाना इति च । विद्यात्मनि भिदा-बोधः । यत्र हि द्वैतम् इव भवति । अन्यम् ईशस्य महिमानम् इति । अनश्नन् अन्योऽभिचाकशीति [मु।उ। ३.१.१] इति, छायातपौ ब्रह्म-विदो वदन्ति [क।उ। १.३.१], एको बहूनां यो विदधाति कामान् [श्वे।उ। ६.१३], सत्यः सो अस्य महिमा गृणेशवो यज्ञेषु विप्र-राज्ये । सत्यम् एनम् अनु विश्वे मदन्ति । यत्र पूर्वे साध्याः सन्ति देवाः । शृण्व् एवीर उग्रम् उग्रं दयायन्न् इत्य्-आदि च । मग्नस्य हि परेऽज्ञाने किं न दुःखतरं भवेत् । 


> बहवः पुरुषा ब्रह्मन्न् उताहो एक एव तु ।  
> नैतद् इच्छन्ति पुरुषम् एकं कुर्कुलोद्वह ॥ इति मोक्ष-धर्मे ।

भेद-दृष्ट्याभिमानेन पश्यन्तो यान्ति तत्-पदम् इत्य्-आदि वायु-प्रोक्ते । ॐ अनुपपत्तेस् तु न शारीरः [विशेष्स् १.२.३], भेद-व्यपदेशात् [वे।सू। १.१.१७], पृथग् उपदेशात् [वे।सू। २.३.२६] इत्य्-आदि । 

सत्यत्वं च भेदस्योक्तिं भाल्लवेय-श्रुतौ । स्थाणुर् होच्चक्राम स प्रजापतिम् उवाच ।कोऽसि कोऽस्थ कः स इति होवाच । योऽस्मि योऽस्थ यः स इति । अथ हैनम् उपक्रोशत् । सत्यंभिदा सत्यंभिदा सत्यंभिदेति । मैवारुवण्यो मैवार्र्वण्यो मैवार्र्वण्य इतीति । सत्यम् एनम् । सत्यः सो अस्य महिमेति चोक्तम् ।

महा-संहितायां च—


> त्रिविधं जीव-सङ्घं च परमात्मानम् अव्ययम् ।  
> तेषां भेदं च ये सत्यं विदुर् मोह-विवर्जिताः ॥  
> ते यान्ति परमं स्थानं विष्णोर् एवाचलं ध्रुवम् ।  
> जीवेश्वर-भिदां भ्रान्तिं केचिद् आहुर् अपण्टिताः ॥  
> अनारतं तमो यान्ति परमात्म-विनिन्दनात् ॥  
> पराधीनश् च बद्धश् च स्वल्प-ज्ञान-सुखे हितः ।  
> अल्प-शक्तिः सदोषश् च जीवात्मानीदृशः परः ॥  
> वदतां तु तयोर् ऐक्यं किं तेनादुष्कृतं कृतम् ॥  
> अन्तर्याम्यैक्य-वाचीनि वचनानीह यानि तु ।  
> तानि दृष्ट्वा भ्रमन्तीह दुरात्मानोऽल्प-चेतसः ॥  
> अस्यास्मि त्वम् अहं स्वात्मेत्य् अभिधा-गोचरो यतः ।  
> सर्वान्तरत्वात् पुरुषस् त्व् अन्तर्यामी नियामयम् ॥  
> अतो भ्रमन्ति वचनैर् आसुरा मोह-तत्-परैः ।  
> तन्-मोहने परा प्रीतिर् देवानां परमस्य च ।  
> अतो महान्धकारेषु पतन्त्य् अज्ञान-मोहितः ॥ इत्य्-आदि ॥१३॥

———————————————————————————————————————

**श्रीधर-स्वामी (भावार्थ-दीपिका) : **धर्मस्य फलं भक्तिर् नार्थ-कामादिकम् इतीमम् अर्थम् उपपाद्योपसंहरति—अत इति । हे द्विज-श्रेष्ठाः । हरि-तोषणं हरेर् आराधनम् । संसिद्धिः फलम् ॥१३॥

———————————————————————————————————————

**जीव-गोस्वामी (क्रम-सन्दर्भः) : **सा चैवं दुर्लभा भक्तिः श्री-हरि-तोषणे प्रयुक्तात् स्वाभाविक-धर्माद् अपि लभ्यते । तस्माद् धरि-तोषणम् एव तस्य परमं फलम् इत्य् आह—अत इति । स्वनुष्ठितस्य बहु-प्रयत्नेनाच्छिद्रम् उपार्जितस्येति तुच्छे स्वर्गादि-फले तत्-प्रयोगोऽतीवायुक्त इति भावः ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवं धर्मः स्वानुष्ठितः [भा।पु। १.२.८] इत्य्-आदिना कर्मणः श्रमत्वम् एव, ज्ञान-योगयोर् अपि श्रेयः-सृतिं भक्तिम् उदस्य ते विभो [भा।पु। १०.१४.४] इति । नैष्कर्म्यम् अप्य् अच्युत-भाव-वर्जितं [भा।पु। १.५.१२, १२.१२.५३], पुरेह भूमन् बहवोऽपि योगिनः [भा।पु। १०.१४.५] इत्य्-आदिभ्यो भक्त्या विना श्रमत्वम् एव । भक्तेस् तु कर्म-योग-ज्ञानाद्य्-अमिश्रिताया एव शुद्धाया आत्म-प्रसादकत्वं प्रकरणतोऽवगतम् । 

तत्रैवं शङ्कते—ननु ज्ञान-योगयोर् अप्रवृत्तौ न काचिच् चिन्ता । कर्मणां तु नित्यानाम् अकरणे महान् प्रत्यवायो दुर्गति-हेतुस् तत्र का वार्ता ? इत्य् आह—अतः पुम्भिर् इति । यत उक्त-न्यायेनोत्कृष्टाव् अपि ज्ञान-योगौ भक्त्यैव सिद्धौ भावेतां भक्तिस् तु ताभ्यां विनापि स्वयं सिद्ध्यति । अतो हरि-तोषणं भक्त्यैव जातं चेत्, तदा धर्मस्य संसिद्धिः । यो यत्नाद् अनुष्ठितोऽपि कर्मिणां साङ्गोपाङ्गतया प्रायः सिद्धो न भवति सोऽपि भक्तिमताम् अननुष्ठितोऽपि सम्यग् एव सिद्धो भवति । 


> यत् कर्मभिर् यत् तपसा ज्ञान-वैराग्यतश् च यत् ।  
> योगेन दाम-धर्मेण श्रेयोभिर् इतरैर् अपि ॥  
> सर्वं मद्-भक्ति-योगेन मद्-भक्तो लभतेऽञ्जसा ।  
> स्वर्गापवर्गं मद्-धाम कथञ्चिद् यदि वाञ्छति ॥ [भा।पु। ११.२०.३२-३३] 

इति श्री-भगवद्-उक्तेः । तेन कर्माकरण-जनित-प्रत्यवायो भक्तानां पराहतः ।

ननु यदि भक्त्या धर्मः संसिद्धस् तर्हि धर्म-फलम् अपि तैर् लभ्यताम् ? सत्यम् । सकामत्वे सति लभ्यते एव निष्कामत्वे सति तेषां नैष्कर्म्यम् एव भवति । तथा च श्रुतिर् गोपाल-तापनी—भक्तिर् अस्य भजनम् । तद् इहामुत्रोपाधि-नैरास्येनैवामुष्मिन् मनः-कल्पनम् । एतद् एव च नैष्कर्म्यम् ॥ [गो।ता।उ। १.१४] तद् एवं—यथा तरोर् मूल-निषेचनेन [भा।पु। ४.३१.१२] इति न्यायेन भक्त्यैव धर्माः संस् भक्त्यैव धर्माः संसिद्धा एवातो भक्तानां कर्मण्य् अधिकार एव दूरीकृतो भगवता यद् उक्तम्—


> तावत् कर्माणि कुर्वीत न निर्विद्येत यावता ।  
> मत्-कथा-श्रवणादौ वा श्रद्धा यावन् न जायते ॥ [भा।पु। ११.२०.९]

धर्मान् सन्त्यज्य यः सर्वान् मां भजेत् स तु सत्तमः [भा।पु। ११.११.३२] इति । सर्व-धर्मान् परित्यज्य माम् एकं शरणं व्रज [गीता १८.६६] इति । तथा सति यथा तरोर् मूल-निषेचनेन [भा।पु। ४.३१.१२] इत्य् आदौ, यथैव सर्वार्हणम् अच्युतेज्या इत्य् अत्र यथाचुत्य-पूर्जनम् एव सर्वेषां देव-पित्रादीनाम् अर्हण-रूपं भवति तद्वद् अत्र हरि-तोषणम् एव स्वनुष्ठित-धर्मस्य सम्यक् सिद्धि-रूपं भवतीत्य् अर्थः । तथा चाच्युतस्य पूजने तोषणे च जाते देव-पित्रादीनां पूजन-रूपस्य स्वनुष्ठित-धर्मस्य संसिद्धिः स्वयम् एव जातेति भावः । एवम् एव दृष्टान्तेऽपि तरोर् मूल-निषेचनेनैव शाखा-पल्लवादीनां सेचनं स्वयम् एव जातम् इति ज्ञेयम् । तद् अपि यत् प्राच्यादि-भक्तानाम् अनन्यानाम् अपि कर्मि-कुल-सङ्घट्ट-गतत्वेनैव तद्-अनुरोध-वशाद् ईषत् कर्म-करणं तत्-कर्माकरणम् एव तत्र श्रद्धा-राहित्यात् । 


> अश्रद्धया हुतं दत्तं तपस् तप्तं कृतं च यत् ।  
> असद् इत्य् उच्यते पार्थ न च तत् प्रेत्य नो इह ॥ [गीता १७.२८]

चेति भगवद्-उक्तेः ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **सा चेदृशी भक्तिर् हरितोषे प्रयुक्तात् स्व-धर्माद् अपि लभ्यते, तस्मात्-तोषणम् एव मुख्यं फलम् इत्य् आह—अत इति । स्वनुष्ठितस्याच्-छिद्रम् उपार्जितस्य । संसिद्धिः फलम् ॥१३॥

**॥।**

॥ १.२.१४ ॥

**तस्माद् एकेन मनसा भगवान् सात्वतां पतिः ।**

**श्रोतव्यः कीर्तितव्यश् च ध्येयः पूज्यश् च नित्यदा ॥**

**श्रीधर-स्वामी (भावार्थ-दीपिका) : **यस्माच् च भक्ति-हीनो धर्मः केवलं श्रम एव, तस्माद् भक्ति-प्रधान एव धर्मोऽनुष्ठेय इत्य् आह—**तस्माद्** इति । **एकेन** एकाग्रेण **मनसा** ॥१४॥

———————————————————————————————————————

**कैवल्य-दीपिका :** चतुर्-वर्गम् आह—**तस्माद्** इति । यस्मात् सर्व-धर्माणां विष्णु-भक्तिः फलम् । **सात्वतां** सत्त्ववताम् । सच्-छब्देन सत्त्वम् उच्यते ॥१४॥ [मु।फ। ७.९५]

———————————————————————————————————————

**जीव-गोस्वामी (क्रम-सन्दर्भः) : तस्माद्** इति तैर् व्याख्यातम् । तत्र भक्ति-हीनः इति, भक्तिः श्रवणादि-रुचिस् तद्-विहीनस् तद्-अनुत्पादक इत्य् अर्थः । **तस्माद्** भक्ति-प्रधान एव । भक्तिः श्रवणादि-रतिर् एव प्रधानं फलं यत्र, स धर्मः श्रवणादिर् इत्य् अर्थः । यद् वा, यद्य् एवं श्री-हरि-सन्तोषकस्यापि धर्मस्य फलं श्रवणादि-रुचि-लक्षणा भक्तिर् एव तत्-प्रवर्तिताश् च ज्ञान-वैराग्यादि-गुणा इत्य् आयातम् । तदा साक्षाच्-छ्रवणादि-रूपा भक्तिर् एव कर्तव्या । किं तत्-तद्-आग्रहेण ? इत्य् आह—**तस्माद्** इति । **एकेन** कर्माद्य्-आग्रह-शून्येन । **श्रवणम्** अत्र नाम-गुणादीनां, तथा **कीर्तनं** च ॥१४॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यस्माद् एवं **तस्माद् एकेन** कर्म-ज्ञानाद्य्-अनुतिष्ठाशा-शून्येन ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : **हरितोष-फलस्य स्व-धर्मस्य चेत्-तत्-कथा-रुचिः फलं, तदाश्रयणादिका सक्षाद्-भक्तिर् एव कार्या, किं स्व-धर्माग्रहेण? इत्य् अतः साधोऽत्र यत्सारं [भा।पु। १.१.११] इत्य् अस्य प्रश्नस्योत्तरम् आह—तस्माद् इति । एकेनैकाग्रेण स्व-धर्माग्रहशून्येन । नाम-रूप-गुणादीनां श्रवण-कीर्तने, बिम्बस्य ध्यानं, अर्चायाः पूजनं ॥१४॥

**॥।**

॥ १.२.१५ ॥

**यद्-अनुध्यासिना युक्ताः कर्म-ग्रन्थि-निबन्धनम् ।**

**छिन्दन्ति कोविदास् तस्य को न कुर्यात् कथा-रतिम् ॥**

**श्रीधर-स्वामी (भावार्थ-दीपिका) : **भक्ति-रहितो धर्मः केवलं श्रम एवेति प्रपञ्चितम् । इदानीं तु भक्तेर् मुक्ति-फलत्वं प्रपञ्चयति—यद् इति । **यस्यअनुध्या** अनुध्यानं सैव **आसिः** खड्गः, तेन **युक्ता** विवेकिनो **ग्रन्थिम्** अहङ्कारं निबध्नाति यत् **कर्म,** तच् **छिन्दन्ति,तस्य कथायां रतिं को न कुर्यात्** ? ॥१५॥

———————————————————————————————————————

**जीव-गोस्वामी (क्रम-सन्दर्भः) : **तत्र चान्तिम-भूमिका-पर्यन्तां सुगमां शैलीं वक्तुं धर्मादि-कष्ट-निरपेक्षेण युक्ति-मात्रेण तत्-प्रथम-भूमिकां श्री-हरि-कथा-रुचिम् उत्पादयन् तस्य गुणं स्मारयति—यद् इति । **कोविदा** विवेकिनः । **युक्ताः** संयत-चित्ताः । **यस्य** हरेर् **अनुध्या** अनुध्यानं चिन्तन-मात्रम्, सैव **आसिः** खड्गः, तेन **ग्रन्थिं** नाना-देहेष्व् अहङ्कारं निबध्नाति यत्, तत् **कर्म छिन्दन्ति** । **तस्य** एवं-भूतस्य परम-दुःखाद् उद्धर्तुः **कथायां रतिं को नु कुर्यात्** ? ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु च मत्-कथा-श्रवणादौ वा श्रद्धा यावन् न जायते [भा।पु। ११.२०.९] इति, श्रद्धालुर् मे कथाः शृण्वन् [भा।पु। ११.११.२३] इति, जात-श्रद्धो मत्-कथासु [भा।पु। ११.२०.२७] इत्य्-आदि भगवद्-उक्तेः कथायां श्रद्धावान् एव भक्ताव् अधिकारीत्य् अतः श्रद्धा कथं स्याद् इत्य् अतः आह—यद् अन्व् इति । **यस्य अनुध्यानम् एवासिः** खड्गः, तेन **युक्ताः** सहिता जनाः **ग्रन्थि-निबन्धनं** ग्रन्थिर् अहङ्कारो निबध्यते येन तत् **कर्म** । 

यद् वा, स्व-सञ्चित-धनेभ्यः पृथक्-कृते किंचिन्-मात्रम् एकैक-दिन-भोजनार्थं जनाः स्व-ग्रन्थौ निबध्नन्ति यथा, तथैव ग्रन्थि-निबन्धनं वर्तमान-जन्म-भोग्यं प्रारब्धं कर्म, तद् अपि छिन्दन्ति, तस्य कथायां रतिं प्रीतिं को न कुर्यात् ? इति तत्-कथायां प्रीतिर् अपि सहसा जायते, किं पुनर् अधिकार-व्यञ्जिका श्रद्धा ? इति भावः ॥१५॥

———————————————————————————————————————

**बलदेव-विद्यभूषणः (वैष्णवानन्दिनी) : **भक्यधिकारे श्रद्धा-हेतुस् तां ध्यान-गुणेनोत्पादयन्न् आह—यद् इति । कोविदा विवेकिनो युक्ता यतचित्ताः । यस्य हरेरनुध्या स्मृतिः स एवासिः खड्गस् तेन । ग्रन्थिं देहाहं-भावं निवध्नाति यत् कर्म तं छिन्दन्ति तस्य कथासु रतिं रुचिं को न कुर्यात् ? ग्रन्थि-निबन्धनं पाथेयोपमं प्रारब्धं कर्म इत्य्-एके, देह-स्थितिं दग्ध-पट-न्यायेन ईशेच्छयेति भावः ॥१५॥

> **॥।**

॥ १.२.१६ ॥

**शुश्रूषोः श्रद्दधानस्य वासुदेव-कथा-रुचिः ।**

**स्यान् महत्-सेवया विप्राः पुण्य-तीर्थ-निषेवणात् ॥**

**श्रीधर-स्वामी (भावार्थ-दीपिका) : **ननु सत्यम् एव कर्म-निर्मूलनी हरि-कथा-रतिः, तथापि तस्यां रुचिर् नोत्पद्यते । किं कुर्मः ? तत्राह—शुश्रूषोर् इति । **पुण्य-तीर्थ-निषेवणान्** निष्पापस्य **महत्-सेवा स्यात्**, तथा च तद्-धर्म-**श्रद्धा**, ततः **श्रवणेच्छा**, ततो **रुचिः** स्याद् इत्य् अर्थः ॥१६॥

———————————————————————————————————————

**जीव-गोस्वामी (क्रम-सन्दर्भः) : **शुश्रूषोर् इति तैर् एव व्याख्यातम् । तत्र पुण्य-तीर्थ-निषेवणादिभिर् इत्य् अयम् अप्य् एको मार्गः स्यात्—ते पुनन्त्य् उरु-कालेन [भा।पु। १०.४८.३१] इत्य्-आदिना । सद्यः पुनन्त्य् उपस्पृष्टाः [भा।पु। १.१.१५] इत्य्-आदिना च ऋजु-मार्गोऽप्य् अस्ति । 

यद् वा, नन्व् एवम् अपि तस्य कथा-रुचिर् मन्द-भाग्यानां न जायत इत्य् आशङ्क्य तत्रोपायान् वदन् ताम् आरभ्य नैष्ठिक-भक्ति-पर्यन्तां भक्तिम् उपदिशति पञ्चभिः । तत्र **शुश्रूषोर्** इति, भुवि पुरु-पुण्य-तीर्थ-सदनान्य् ऋषयो विमदाः [भा।पु। १०.८७.३५] इत्य्-आद्य्-अनुसारेण प्रायस् तत्र महत्-सङ्गो भवतीति तदीय-टीकानुमत्या च **पुण्य-तीर्थ-निषेवणाद्** धेतोर् लब्धा यदृच्छया या **महत्-सेवा,** तया **वासुदेव-कथा-रुचिःस्यात्** । कार्यान्तरेणापि तीर्थे भ्रमतो [ईश्वर-सन्तोषक-धर्मानुष्ठातुः सुकृतिनो जनस्य] महतां प्रायस् तत्र भ्रमतां तिष्ठतां वा दर्शन-स्पर्शन-सम्भाषणादि-लक्षणा सेवा स्वत एव सम्पद्यते । तत्-प्रभावेण च तदीयाचरणे श्रद्धा भवति । तदीय-स्वाभाविक-परस्पर-भगवत्-कथायां “किम् एते सङ्कथयन्ति तत् शृणोमि” इति तद्-इच्छा जायते । तच्-छ्रवणेन च तस्यां **रुचिर्** जायते इति । तथा च महद्भ्य एव श्रुता झटिति कार्य-करीति भावः । तथा श्री-कपिल-देव-वाक्यम्—


> सतां प्रसङ्गान् मम वीर्य-संविदो   
> भवन्ति हृत्-कर्ण-रसायनाः कथाः ।  
> तज्-जोषणाद् आश्व् अपवर्ग-वर्त्मनि  
> श्रद्धा रतिर् भक्तिर् अनुक्रमिष्यति ॥ [भा।पु। ३.२५.२५] इति ॥१६॥ [भक्ति-सन्दर्भ ११]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तथापि कथायां प्रीतिर् एवार्विर्भावे प्रकारं शृणुतेत्य् आह—शुश्रूषोर् इति । **महत्-सेवया** यादृच्छिक-महत्-कृपा-जनितया महतां सेवया **श्रद्दधानस्य** जात-श्रद्धया पुंसः **पुण्य-तीर्थं** सद्-गुरुः, तस्य **निषेवणं** चरणाश्रयणं स्यात् । निदानागमयोस् तीर्थम् ऋषि-जुष्ट-जले गुरौ इत्य् अमरः । तस्माच् च शुश्रूषोस् तस्य वासुदेव-कथासु रुचिः स्याद् इत्य् अन्वयः ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : **कथा-रुचेर् आविर्भाव-प्रकारम् आह—शुश्रूषोर् इति । यादृच्छिक-महत्-कृपा-जन्यया महत्-सेवया शुश्रूषोः श्रद्दधानस्य च जात-दृढ-विश्वासस्य पुंसः पुन्य-तीर्थ-निषेवणात् संशयच्-छेत्तृ-गुरु-पादाश्रयनात् तस्य वासुदेव-कथा-रुचिः स्यात् । निपान् आगमयोस् तीर्थमृषि-जुष्ट-जले गुरौ इत्य् अमरः ॥१६॥

**॥।**

॥ १.२.१७ ॥

**शृण्वतां स्व-कथाः कृष्णः पुण्य-श्रवण-कीर्तनः ।**

**हृद्य् अन्तः-स्थो ह्य् अभद्राणि विधुनोति सुहृत् सताम् ॥**

**श्रीधर-स्वामी (भावार्थ-दीपिका) : **ततश् च शृण्वताम् इति । **पुण्ये श्रवण-कीर्तने** यस्य सः । **सतां सुहृद्** धित-कारी । **हृदि** यान्य् **अभद्राणि** कामादि-वासनास् तानि । **अन्तः-स्थो** हृदय-स्थः सन् ॥१७॥

———————————————————————————————————————

**जीव-गोस्वामी (क्रम-सन्दर्भः) : **कथा-द्वारा अन्तः-स्थो भावना-पदवीं गतः सन् हरिः । **अभद्राणि** वासनाः ॥१७॥ [भक्ति-सन्दर्भ १२]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततश् च शृण्वताम् इति क्रमेण श्रवण-कीर्तने उक्ते । ततश् च **हृदि** यान्य् **अभद्राणि** पापानि तान्य् **अन्तः-स्थः** सन् **विधुनोति** इति स्मरणम् ॥१७॥

———————————————————————————————————————

**विश्वनाथः (माधुर्य-कादम्बिनी ३.१-२): **अथ पूर्वं या अनिष्ठिता निष्ठितेति द्विविधोक्ता भजन-क्रिया । तस्याः प्रथमा षड्-विधा लक्षिता । ततो द्वितीयाम् अलक्षयित्वैवानर्थ-निवृत्तिः प्रक्रान्ता । यद् उक्तं—शृण्वताम् इति द्वाभ्याम् । 

तत्र **शृण्वतां स्व-कथाः कृष्णः पुण्य-श्रवण-कीर्तनः** इत्य् अनिष्ठितैव भक्तिर् अवगम्यते, नैष्ठिकीत्य् अग्रे वक्ष्यमाणत्वात् । **अभद्राणि विधुनोति** इति तयोर् मध्ये एवानर्थानां निवृत्तिर् उक्ता । **नष्ट-प्रायेष्व् अभद्रेष्व्** इत्य् अत्र तेषां कश्चन भागो नापि निवर्तत इत्य् अपि सूचित इति ।

अत एव क्रम-प्राप्ततया निष्ठिता भक्तिर् इदानीं विव्रियते । **निष्ठा** नैश्चल्यम् उत्पन्ना यस्या इति निष्ठिता । नैश्चल्यं भक्तेः प्रत्यहं विधित्सितम् अप्य् अनर्थ-दशायां लय-विक्षेपाप्रतिपत्ति-कषाय-रसास्वादानां पञ्चानाम् अन्तरीयाणां दुर्वारत्वान् न सिद्धम् आसीत् । अनर्थ-निवृत्त्य्-अनन्तरं तेषां तदीयानां निवृत्त-प्रायत्वात् नैश्चल्यं सम्पद्यते इति लयाद्य्-अभाव एव निष्ठा-लिङ्गम् । तत्र लयः कीर्तन-श्रवण-स्मरणेषु उत्तरेष्व् आधिक्येन निद्रोद्गमः । विक्षेपस् तेषु व्यवहारिक-वार्ता-सम्पर्कः । अप्रतिपत्तिः कदाचिल् लय-विक्षेपयोर् अभावे कीर्तनाद्य्-असामर्थ्यम् । कषायः क्रोध-लोभ-गर्वादि-संस्कारः । रसास्वादः विषय-सुखोदय-काले कीर्तनादिषु मनोऽनभिनिवेश इति ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **ततश् च शृण्वताम् इति कथा-द्वारान्तःस्थो भावना-पदवीं प्राप्तः कृष्णो हृदि स्थितान्य् अभद्राणि विधुनोति ॥१७॥

**॥।**

॥ १.२.१८ ॥

**नष्ट-प्रायेष्व् अभद्रेषु नित्यं भागवत-सेवया ।**

**भगवत्य् उत्तम-श्लोके भक्तिर् भवति नैष्ठिकी ॥**

**श्रीधर-स्वामी (भावार्थ-दीपिका) : **ततश् च नष्ट-प्रायेष्व् इति । सर्वाभद्र-नाशस्य ज्ञानोत्तर-कालत्वात् प्राय-ग्रहणम् । भागवतानां भागवत-शास्त्रस्य वा सेवया । नैष्ठिकी निश्चला विक्षेपकाभावात् ॥१८॥

———————————————————————————————————————

**जीव-गोस्वामी (क्रम-सन्दर्भः) : **नष्ट-प्रायेषु न तज्-ज्ञानम् इव सम्यङ्-नष्टेष्व् एवेति भक्तेर् निरर्गल-स्वभावत्वम् उक्तम् । भागवतानां भागवत-शास्त्रस्य वा सेवया भक्तिर् अनुध्यान-रूपा नैष्ठिकी सन्तता एव भवति ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भागवतानां वैष्णवानां भागवतस्य शास्त्रस्य च—नष्ट-प्रायेष्व् इति । नामापराध-लक्षणस्याभद्रस्य कश्चन कश्चन प्रबलो भागः क्षीणत्वं गच्छन् रति-पर्यन्तोऽपि भवतीति भावः । नैष्ठिकी निष्ठा चित्तैकाग्र्यं तां प्राप्ता ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **नष्टेति—भागवतानां भागवतस्य च सेवयाभद्रेषु नामापराधान्तेष्व् अनर्थेषु नष्ट-प्रायेषु सत्सु भगवति नैष्ठिकी स्थिरा भक्तिर् भवति ॥१८॥

> **॥।**

॥ १.२.१९ ॥

**तदा रजस्-तमो-भावाः काम-लोभादयश् च ये ।**

**चेत एतैर् अनाविद्धं स्थितं सत्त्वे प्रसीदति ॥**

**श्रीधर-स्वामी (भावार्थ-दीपिका) : **रजश् च तमश् च ये च तत्-प्रभवा भावाः कामादयः एतैर् अनाविद्धम् अनभिभूतम् । प्रसीदत्य् उपशाम्यति ॥१९॥

———————————————————————————————————————

**जीव-गोस्वामी (क्रम-सन्दर्भः) : **तदैव त्रि-भुवन-विभव-हेतवेऽप्य् अकुण्ठ-स्मृतिः [भा।पु। ११.२.५३] इत्य्-आद्य्-उक्त-रीत्या सर्व-वासना-नाशात् चित्तं शुद्ध-सत्त्वम् अग्रं सत् भगवत्-तत्त्व-साक्षात्कार-योग्यं भवतीत्य् आह—तदेति ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **रजस्-तमोभ्यां भाव उत्पत्तिर् येषां ते विक्षेपयादयः । आदि-शब्दात् क्रोध-मोह-मात्सर्याणि अनाविद्धम् अविकृतं भवति तेन विषयेष्व् अरुच्या श्रवण-कीर्तनादिषु स्वादुत्व-भाण-लक्षणा रुचिर् भवतीत्य् आयातम् । तेन पूर्व-दशायां काम-लोभाद्यैस् तीक्ष्ण-शरायितैर् आविद्धं चेतः कथं प्रसीदतु ? कथं वा कीर्तनादेः सम्यग् आस्वादं लभताम् ? न हि व्यथा-जर्जरितस्यान्नादिकं सम्यक् रोचते इति भावः । ततश् च सत्त्वे शुद्ध-सत्त्व-मूर्तौ भगवति स्थितम् आसक्तम् ॥१९॥

———————————————————————————————————————

**विश्वनाथः (माधुर्य-कादम्बिनी ३.२-३): **अत्र च-कारस्य समुच्चयार्थत्वाद् रजस्-तमो-भावा एव लभ्यन्ते । किं च—एतैर् अनाविद्धम् इत्य् उक्ते भाव-पर्यन्तं तेषां स्थितिर् अप्य् अस्ति भक्त्य्-अबाधकतयैव । 

सा च निष्ठा साक्षाद्-भक्ति-वर्तिनी तद्-अनुकूल-वस्तु-वर्तिनीति द्विविधा । तत्र साक्षाद्-भक्तिर् अनन्त-प्रकारापि स्थूलतया त्रिविधा । कायिकी वाचिकी मानसी चेति । तत्र प्रथमं कायिक्यास् ततो वाचिक्यास् तत एव मानस्या भक्तेर् निष्ठा सम्भवेद् इति केचित् । भक्तेषु तारतम्येन स्थितानाम् अपि सह-ओजो-बलानां मध्ये क्वचन भक्ते विलक्षण-तादृश-संस्कार-वशात् कस्यचिद् एव भगवद्-उन्मुखत्वाधिक्यं स्याद् इति नायं क्रम इत्य् अन्ये । तद्-अनुकूल-वस्तुनि अमानित्व-मानदत्व-मैत्री-दयादीनि । तेषां निष्ठा च कुत्रचन शम-प्रकृतौ भक्ते भक्तेर् अनिष्ठितत्वे दृश्यते कुत्रचन तस्मिन्न् उद्धते भक्ते निष्ठितत्वेऽपि न दृश्यते यद्य् अपि तद् अपि भक्ति-निष्ठैव स्व-सत्त्वासत्त्वाभ्यां तन्-निष्ठा-सत्त्वासत्त्वे सुधियम् अवगमयति न तु बाल-प्रतीतिर् एव वास्तवीकर्तुं शक्येति । यद् उक्तं—


> भक्तिर् भवति नैष्ठिकी ।   
> तदा रजस्-तमो-भावाः काम-लोभादयश् च ये ।  
> चेत एतैर् अनाविद्धं स्थितं सत्त्वे प्रसीदति ॥ इति ।

श्रवण-कीर्तनादिषु यत्नस्य शैथिल्य-प्राबल्य एव दुस्त्यज्ये सम्भवन्ती निष्ठितानिष्ठिते भक्ती प्रदर्शयेताम् इति सङ्क्षेपतो विवेकः ॥

———————————————————————————————————————

**बलदेव-विद्यभूषणः (वैष्णवानन्दिनी) : **तदेति—रजस् तमोभ्यां भावो जन्म षेषां ते विक्षेप-लयादयः कामेत्य्-आदि-पदात् क्रोध-मोह-मद-मात्सर्याणि । तैस् तैश् च चेतोऽनाविद्धम् अविकृतं भवतीति विषयेष्व् अरुचिः श्रवण-कीर्तनादिषु तु रुचिर् भवतीत्य् अर्थः । ततः सत्त्वे विशुद्धस् अत्त्व-विग्रहे भगवति स्थितं स्थिरं सत् प्रसीदति ॥१९॥

> **॥।**

॥ १.२.२० ॥

**एवं प्रसन्न-मनसो भगवद्-भक्ति-योगतः ।**

**भगवत्-तत्त्व-विज्ञानं मुक्त-सङ्गस्य जायते ॥**

**श्रीधर-स्वामी (भावार्थ-दीपिका) : **भगवद्-भक्ति-योगतः प्रसन्न-मनसोऽत एव मुक्त-सङ्गस्य ॥२०॥

———————————————————————————————————————

**जीव-गोस्वामी (क्रम-सन्दर्भः) : **एवं पूर्वोक्त-प्रकारेण **प्रसन्न-मनसस्** ततो **मुक्त-सङ्गस्य** त्यक्त-कामादि-वासनस्य **भक्ति-योगतः** पुनर् अपि क्रियमाणात् तस्माद् **विज्ञानं** साक्षात्कारो मनसि बहिर् वा भावनां विनैवानुभवो यः, स जायते ।[^२७] ॥२०॥ [भक्ति-सन्दर्भः १५]

[^२७]:
    अत्रानुरूप-लक्षणं ययाहम् एतत् इत्य्-आदि परे [भा।पु। १.५.२७] इत्य्-अन्तं पद्यार्धकं द्रष्टव्यम् इति पुरी-दासः।


———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवम् अनेन प्रकारेणासक्ति-पूर्वकं प्रतिक्षणं भगवतः कृष्णस्य भजनं कुर्वतः **प्रसन्न-मनस** उत्पन्न-रतेर् इत्य् अर्थः, रत्या विना सर्वथा विषयासंस्पर्शस्यानुत्पत्तेः, तेन विना च मनः-प्रसादासम्भवाद् इति । ततश् च भगवति भक्ति-योगः प्रेमा, तस्माच् च भगवतस् तस्य स्वरूप-गुण-लीलैश्वर्य-माधुर्यस्य **विज्ञानम्** अनुभव इत्य् अनुभव इत्य् अनुसंहितं भक्तेः फलम् उक्तं—जनयत्य् आशु वैराग्यं ज्ञानं च यद् अहैतुकं [भा।पु। १.२.७] इति यत् पूर्वम् उक्तं, तद् इदम् एव ज्ञेयम् । **मुक्त-सङ्गस्य** उत्पन्न-वैराग्यस्य ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **एवाम् उक्त-प्रकारेण प्रसन्न-मनसो विशुद्ध-चित्तस्य ततो मुक्त-सङ्गस्य विरक्तस्य भगवद्-भक्ति-योगतः समावृत्तात्-तस्माद्-भगवत्-तत्त्वस्य वदन्तीत्य् उक्तस्य विज्ञानं साक्षात्कारो जायते ॥२०॥

> **॥।**

॥ १.२.२१ ॥

**भिद्यते हृदय-ग्रन्थिश् छिद्यन्ते सर्व-संशयाः ।**

**क्षीयन्ते चास्य कर्माणि दृष्ट एवात्मनीश्वरे ॥**

———————————————————————————————————————

**श्रीधर-स्वामी (भावार्थ-दीपिका) : **विज्ञन-फलम् आह—भिद्यत इति । **हृदयम्** एव **ग्रन्थिश्** चिज्-जड-ग्रन्थन-रूपोऽहङ्कारः । अत एव **सर्वे संशया** असंभावनादि-रूपाः । **कर्माण्य्** आरब्ध-फलानि । **आत्मनि** स्वरूप-भूते **ईश्वरे दृष्टे** साक्षात्-कृते सति । **एव**-कारेण विज्ञानानन्तरम् एवेति दर्शयति ॥२१॥

———————————————————————————————————————

**जीव-गोस्वामी (क्रम-सन्दर्भः) : **तस्य च परमानन्दैक-रूपत्वेन स्वतः-फल-रूपस्य साक्षात्-कारस्यानुषङ्गिकं फलम् आह—भिद्यत इति । **हृदय-ग्रन्थि**-रूपोऽहङ्कारः । **सर्व-संशयाश् छिद्यन्ते** इति श्रवण-मननादि-प्रधानानाम् अपि **तस्मिन् दृष्ट** एव सर्वे संशयाः समाप्यन्ते इत्य् अर्थः । अतः श्रवणेन तावज्-ज्ञेय-गतासम्भावनाश् छिद्यन्त इति । मननेन तद्-गत-विपरीत-भावनाः । साक्षात्कारेण त्व् आत्म-योग्यता-गतासम्भावना-विपरीत-भावने इति ज्ञेयम् । **क्षीयन्ते** तद्-इच्छा-मात्रेणैव तद्-आभासो न किञ्चिद् एव तेष्व् अवशिष्यत इत्य् अर्थः ॥२१॥ [भक्ति-सन्दर्भः १६]

———————————————————————————————————————

**विश्वनाथ-चक्रवर्ती (सारार्थ-दर्शिणी) : हृदय-ग्रन्थिर्** अविद्या **भिद्यत** इति कर्म-कर्तरि प्रयोगेणाविद्या-ध्वंसो भक्तानाम् अननुसंहितं फलम् । एवम् एव **छिद्यन्ते सर्व-संशयाः,** असम्भावनादि-रूपाः । आत्मनीति ईश्वर इत्य् अस्य विशेषणम् । यद् वा, **आत्मन्य्** एव मनस्य् एव **दृष्टे,** किं पुनः साक्षाद् दृष्टे सतीति स्फूर्ति-साक्षात्काराव् उक्तौ ॥ 

सतां कृपा महत्-सेवा श्रद्धा गुरु-पदाश्रयः ।

भजनेषु स्पृहा भक्तिर् अनर्थापगमस् ततः ।

निष्ठा रुचिर् अथासक्ती रतिः प्रेमाथ दर्शनम् ।

हरेर् माधुर्यानुभव इत्य् अर्थाः स्युश् चतुर्दश ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **परमानन्द-रूपत्वेन स्वतः-फल-रूपस्य तस्य साक्षात्कारस्यानुषङ्गिकं फलम् आह—भिद्यत इति । हृदय-ग्रन्थिर् देहाहङ्कारः सर्व-संशयाश् छिद्यन्त इति तस्मिन्न् आत्मनीश्वरे दृष्टे एव सति श्रवणादि-परस्य तस्य सर्वे ते समाप्यन्त इत्य् अर्थः । श्रवणेन ज्ञेयगतासंभावना, मननेन तद्-गता विपरीत-भावना, दर्शनेन तु विज्ञातृ-योग्यता गता सा सा च समाप्यते । क्षीयन्त इति तद् ईच्छयैव तदाभासः कश्चिद् अनुवर्तत इति ज्ञेयं । कर्मकर्तरि प्रयोगाद् अननुसंहितास् तद्-भेदादयः । अत्र सत्-कृपा-सत्-सेवा-श्रद्धा-गुर्वाश्रय-भक्ति-स्पृहा-भक्त्य् अनर्थ-निवृत्ति-निष्ठा-सक्ति-प्रेम-रूपेण वर्त्मना तद्-दर्शनं साध्यम् उक्तं ॥२१॥

**॥।**

॥ १.२.२२ ॥

**अतो वै कवयो नित्यं भक्तिं परमया मुदा ।**

**वासुदेवे भगवति कुर्वन्त्य् आत्म-प्रसादनीम् ॥**

———————————————————————————————————————

**श्रीधर-स्वामी (भावार्थ-दीपिका) : **तत्र च सदाचारं दर्शयन्न् उपसंहरति—अत इति । आत्मनः प्रसादनीं[^२८] मनः-शोधनीम् । वासुदेवे भक्तिं कुर्वन्तीति भजनीय-विशेषो दर्शितः ॥२२॥

[^२८]:
    ‘प्रसादिनीम्ऽ इत्य् अपि पाठः ।


———————————————————————————————————————

**जीव-गोस्वामी (क्रम-सन्दर्भः) : **अत्र प्रकरणार्थे सद्-आचारं दर्शयन्न् उपसंहरति—अत इति । न केवलम् एतावद्-गुणत्वं तस्याः । किं च, परमया मुदेति कर्मानुष्ठानवन् न साधन-काले साध्य-काले वा भक्त्य्-अनुष्ठानं दुःख-रूपम्, प्रत्युत सुख-रूपम् एवेत्य् अर्थः । अत एव नित्यं साधक-दशायां सिद्ध-दशायां चैतावत् कुर्वन्तीत्य् उक्तम् ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **परमया मुदेति । साधन-दशायाम् अपि कष्टाभाव उक्तः ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **अत्र सदाचारं दर्शयन्न् उपसंहरत्यत इति । आत्म-प्रसादिनीं मनः-शोधिनीं, नित्यम् इति सर्वदा-कर्तव्यता । परमया मुदेति सुख-रूपता तस्याः । 


> सर्व-मङ्गल-मूर्धन्या पूर्णानन्दमयी सदा ।   
> द्विजेन्द्र! तव मय्य् अस्तु भक्तिर् अव्यभिचारिणी ॥[^२९] इति नारदीयात् ॥२२॥  
> **॥।**

[^२९]:
     छेच्क् wहेरे थे क़ुओते स्तर्त्स्।


॥ १.२.२३ ॥

**सत्त्वं रजस् तम इति प्रकृतेर् गुणास् तैर्**

**युक्तः परः पुरुष एक इहास्य धत्ते ।**

**स्थित्य्-आदये हरि-विरिञ्चि-हरेति सञ्ज्ञाः**

**श्रेयांसि तत्र खलु सत्त्व-तनोर् नॄणां स्युः ॥**

**मध्वाचार्यः (भागवत-तात्पर्यम्) : **विष्णोर् एव त्रि-सञ्ज्ञाः । वामने च—


> ब्रह्म-विष्ण्व्-ईश-रूपाणि त्रीणि विष्णोर् महात्मनः ।  
> ब्रह्मणि ब्रह्म-रूपश् च शिव-रूपी शिवे स्थितः ॥  
> पृथग् एव स्थितो देवो विष्णु-रूपी जनार्दनः ॥ इति ।

त्रयोऽपि गुणाः विष्ण्व्-आश्रयाः । तथापि सत्त्व-तनौ जीवे श्रेयांसि स्युः । मेघ-रूपत्वाद् धूम उत्तमः ॥२३-२४॥

———————————————————————————————————————

**श्रीधर-स्वामी (भावार्थ-दीपिका) : **तद् एवोपपादयितुं ब्रह्मादीनां त्रयाणाम् एकात्मकत्वेऽपि वासुदेवस्याधिक्यम् आह—सत्त्वम् इति । **इह** यद्य् अप्य् **एक** एव **परः पुमान् अस्य** विश्वस्य **स्थित्य्-आदये** स्थिति-सृष्टि-प्रलयार्थं **हरि-विरिञ्चि-हरेति-सञ्ज्ञाः** केवलं भिन्ना **धत्ते** । हरि-विरिञ्चि-हरा इति वक्तव्ये सन्धिर् आर्षः । तत्र तेषां मध्ये **श्रेयांसि** शुभ-फलानि **सत्त्व-तनोर्** वासुदेवाद् एव **स्युः** ॥२३॥

———————————————————————————————————————

**जीव-गोस्वामी (क्रम-सन्दर्भः) : **तद् एवं कर्म-ज्ञान-वैराग्य-यत्न-परित्यागेन भगवद्-भक्तिर् एव कर्तव्येति मतम् । कर्म-विशेष-रूपं देवतान्तर-भजनम् अपि न कर्तव्यम् इत्य् आह सप्तभिः । तत्रान्येषां का वार्ता ? सत्य् अपि श्री-भगवत एव गुणावतारत्वे श्री-विष्णुवत् साक्षात् पर-ब्रह्मत्वाभावात् सत्त्व-मात्रोपकारकत्वाभावाच् च । प्रत्युत रजस्-तमो-बृंहणत्वाच् च ब्रह्म-शिवाव् अपि श्रेयोऽर्थिभिर् नोपास्याव् इत्य् आह—सत्त्वम् इति द्वाभ्याम् । 

इह यद्यप्य् **एक** एव **परः पुमानस्य** विश्वस्य **स्थित्य्-आदये** स्थिति-सृष्टि-लयार्थं **तैः** सत्त्वादिभिर् **युक्तः** पृथक् पृथक् तत्-तद्-अधिष्ठाता, तथापि परस् तत्-तद्-असंश्लिष्टः सन् **हरि-विरिञ्चि-हरेति सञ्ज्ञा** भिन्ना **धत्ते**, तत्-तद्-रूपेणाविर्भवतीत्य् अर्थः । तत्रापि[^३०] तत्र तेषां मध्ये **श्रेयांसि** धर्मार्थ-काम-मोक्ष-भक्त्य्-आख्यानि शुभ-फलानि **सत्त्व-तनोर् **अधिष्ठित-सत्त्व-शक्तेः श्री-विष्णोर् एव स्युः । 

[^३०]:
    तथापि


अयं भावः—उपाधि-दृष्ट्या तौ द्वौ सेवमाने रजस्-तमसोर् घोर-मूढत्वाद् भवन्तोऽपि धर्मार्थ-कामा नातिसुखदा भवन्ति । तथोपाधि-परित्यागेन सेवमाने भवन्न् अपि मोक्षो न साक्षान् न च झटिति, किन्तु कथम् अपि परमात्मांश एवायम् इत्य् अनुसन्धानाभ्यासेनैव परमात्मन एव भवति, तत्र तत्र साक्षात्-परमात्माकारेणाप्रकाशात् । तस्मात् ताभ्यां श्रेयांसि न भवन्तीति । 

अथोपाधि-दृष्ट्यापि श्री-विष्णुं सेवमाने सत्त्वस्य शान्तत्वाद् धर्मार्थ-कामा अपि सुखदाः । तत्र निष्कामत्वेन तु तं सेवमाने सत्त्वात् सञ्जायते ज्ञानं [गीता १४.१७] इति चोक्तेर् मोक्षश् च साक्षात् । अत उक्तां स्कान्दे—


> बन्धको भव-पाशेन भव-पाशाच् च मोचकः ।  
> कैवल्यदः परं ब्रह्म विष्णुर् एव सनातनः ॥ इति ।

उपाधि-परित्यागेन तु पञ्चमः पुरुषार्थो भक्तिर् एव भवति । तस्य परमात्माकारेणैव प्रकाशात् । तस्माच् छ्री-विष्णोर् एव श्रेयांसि स्युर् इति ॥२३॥ [परमात्म-सन्दर्भ १२, भक्ति-सन्दर्भ १८]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं कर्म-ज्ञानादिकम् अतिक्रम्य भक्तेर् एव यथा कर्तव्यत्वम् उक्तम् । तथैव देवतानतरोपासनाम् अप्य् अपहाय भगवान् एवोपास्य इत्य् उच्यते । स च भगवान् एक एवापि क्रीडयावतरन्न् अनेकोऽपि भवति । बहु-मूर्त्य्-एक-मूर्तिकं [भा।पु। १०.४०.७] इति दशमात् । तस्यावतारा द्विविधाश् चिच्-छक्त्या माया-शक्त्या च । चिच्-छक्त्या मत्स्य-कूर्मादयो भजनीया एव । माया-शक्त्या च ये सत्त्व-रजस्-तमो भिर् विष्णु-ब्रह्म-रुद्रास् तेषु विष्णुर् एव भजनीय इत्य् आह सत्त्वम् इति । इह यद्यपि एक एव पुमान् आदि-पुरुषः अस्य विश्वस्य स्थित्य्-आदये स्थिति-सृष्टि-लयार्थम् । तैः सत्त्वादिभिर् युक्त एव हरि-विरिञ्चि-हरा इति सञ्ज्ञा धत्ते । सन्धिर् आर्षः । पर इति गुणैर् युक्तोऽपि अचिन्त्य-शक्त्या तेभ्यो बहिः पृथग्-अवस्थिइत्यैव तेषाम्  अस्पर्शनात् पर अयुक्त इत्य् अर्थः । तद् अपि श्रेयांसि भक्तानाम् अभीष्टानि । तत्र तेषु मध्ये सत्त्व-तनोः —


> भेजिरे मुनयोऽथाग्रे भगवन्तम् अधोक्षजम् ।  
> सत्त्वं विशुद्धं क्षेमाय कल्पन्ते येऽनु तान् इह ॥ [भा।पु। १.२.२५]

इत्य् उत्तर-श्लोक-दृष्ट्या विशुद्ध-सत्त्वात्मक-शरीरात् हरेर् एव स्युः । साक्षी चेता केवलो निर्गुणश् च [श्वे।उ। ६.११] इति । सत्त्वादयो न सन्तीशे यत्र च प्राकृता गुणा [वि।पु। १.९.४४] इति । हरिर् हि निर्गुणः साक्षात् पुरुषः प्रकृतेः परः [भा।पु। १०.८८.५] इत्य्-आदि श्रुति-स्मृति-विरोधात् । हरौ माया-गुणस्य सत्त्वस्य युक्तत्वेऽपि तस्यायोग एव । सत्त्वस्य प्रकाश-रूपत्वादौदासीन्याच् च तेन सच्-चिद्-आनन्द-वस्तुनो महा-प्रकाशकस्योपरागासम्भवात् प्राकृत-सत्त्वस्य न हि हरि-शरीरारम्भकत्वम् । रजस्-तमसोस् तु विक्षेप-रूपत्वावरण-रूपत्वाभ्याम् उपकारकत्वापकारकत्वाभ्यां च ताभ्याम् आनन्दस्य विक्षिप्तत्वम् आवृतत्वम् इत्य् उपराग-सम्भवात् ब्रह्म-रुद्रयो रजस्-तमस्-तनुत्वम् एवेति तयोः स-गुणत्वं हरेर् निर्गुणत्वं च युक्ति-सिद्धम् एव निर्गुणत्वेऽपि प्राकृत-सत्त्वस्य प्रकाश-रूपेण तत्-समीप-वर्तितया तत्र स्थितत्वाद् विश्व-पालन-लक्षणस् तद्-धर्मे औदासीन्येन हरौ प्रतीयते । न च तेन तस्य निर्गुणत्वं व्याहतम् इति वाच्यं संयोग-समवाय-सम्बन्धाभ्यां प्राकृत-सत्त्वस्य तत्रासम्भवात् । सामीप्य-सम्बन्धेनैव तत्र स्थितत्वाद् इति । स्वभक्त-पालनं तु स्वरूप-भूतस्य शुद्ध-सत्त्वस्य धर्मो ज्ञेयः । 

किं चात्र ब्रह्मणो हिरण्यगर्भत्वान् नेतरोऽनुपपत्तेर् [वे।सू। १.१.१७] इति न्यायेन तस्येश्वरत्वाभावात् जीवत्वेन तद्वति रजसि परमेश्वरस्य योगात् तत्रावेशाद् एवावतारत्वम् ।


> भास्वान् यथाश्म-शकलेषु निजेषु तेजः  
> स्वीयं कियत् प्रकटयत्य् अपि तद्वद् अत्र ।  
> ब्रह्मा य एष जगद्-अण्ड-विधान-कर्ता  
> गोविन्दम् आदि-पुरुषं तम् अहं भजामि ॥ [ब्र।सं। ५.४९] इति ।

शिवस्य तु जीवत्वाभावाद् गुण-युक्तेश्वरत्वम् एव । यद् उक्तं तत्रैव –


> क्षीरं यथा दधि विकार-विशेष-योगात्  
> सञ्जायते न हि ततः पृथग् अस्ति हेतोः ।  
> यः शम्भुताम् अपि तथा समुपैति कार्याद्  
> गोविन्दम् आदि-पुरुषं तम् अहं भजामि ॥ [ब्र।सं। ५.४५] इति ।

इत्य् अतो ब्रह्म-शिवयोर् मध्ये शिवस्येश्वरत्वम् इति केचिद् आहुः केचित् तु तैर् युक्त इति नियामक-सम्बन्धेन संयोग-सम्बन्धेन सामीप्य-सम्बन्धेन च योगो ज्ञेयः । तत्र सत्त्वादीनां नियामकता-सम्बन्धेन योगे सति पुरुषः स्व-स्वरूपेण स्थितो निर्गुण एव भवति । रजसि तमसि च संयोग-सम्बन्धेन योगे स एव पुरुषो ब्रह्मा रुद्रश् च स-गुण एव भवति । सत्त्वे सामीप्य-सम्बन्धेन योगे स एव पुरुषो विष्णुः स्वरूपेण स्थितो निर्गुण एव भवतीत्य् आचक्षते । अत एव –


> योगो नियामकतया गुणैः सम्बन्ध उच्यते ।  
> अतः स तैर् न युज्यते तत्र स्वांशः परस्य यः ॥ [ल।भा। १.२.१८]

इति भागवतामृत-कारिकार्थ उपपद्यत इति ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : **वासुदेवे भक्तिं कुर्वन्तीत्य् उक्तं, तं प्रतिपादयति—सत्त्वम् इति । परः पुरुषः कृष्ण-स्वांशो गर्भोदशय एक एवास्य विश्वस्य स्थित्य्-आदये स्थिति-सृष्टि-संहारार्थम् इहैक-पाद्-विभूतेर् लीलायां प्रकृतैर् गुणैः सत्त्वादिभिर् युक्तस् तेषां पृथक् पृथक् प्रवर्तकः सन् हरि-विरिञ्चिं-हरा इति विभिन्नाः सञ्ज्ञा धत्ते, सन्धिर् आर्षः । विरिञ्चिं हर च पुरु-पुण्यं जीवं सृष्टि-संहृतिभ्यां शक्तिभ्याम् आविश्य क्रमाद्रजस् तमश् च प्रवर्तयति । यं यं कामयते तं तम् उग्रं कृणोमि, तं ब्रह्माणं तम् ऋषिं तं सुमेधां इत्य्-आदि-श्रुतेः । 


> प्रजापतिञ् च रुद्रञ्चाप्य् अहम् एव सृजामि वै ।   
> तौ हि मां न विजानीतो मम माया विमोहिनी ॥   
> एतौ तौ विबुध-श्रेष्ठौ प्रसाद-क्रोधजौ स्मृतौ ।   
> तदादर्शित-पन्थानौ सृष्टि-संहार-कारकौ ॥ इति भारताच् च ।

सत्त्वं तु स्वयम् एव दूराद् एव प्रवर्तयति । हरिर्हि निर्गुणः साक्षात् पुरुषः प्रकृतेः परः इति [भा।पु। १०.८८.५] श्री-दशमात् । अतस् तत्र त्रिषु मध्ये सत्त्वतनोः सत्त्व-विस्तारकाद्-विष्णोर् एव नृणां श्रेयांसि धर्मार्थ-काममो-क्षलक्षणानि स्युः । अन्याभ्यां रजस् तमो-वृताभ्यां तु धर्मादयस् त्रयः कथञ्चित् स्युः ॥२३॥

> **॥।**

॥ १.२.२४ ॥

**पार्थिवाद् दारुणो धूमस् तस्माद् अग्निस् त्रयीमयः ।**

**तमसस् तु रजस् तस्मात् सत्त्वं यद् ब्रह्म-दर्शनम् ॥ **

**श्रीधर-स्वामी (भावार्थ-दीपिका) : **उपाधि-वैशिष्ट्येन फल-वैशिष्ट्यं स-दृष्टान्तम् आह । **पार्थिवात्** स्वतः-प्रवृत्ति-प्रकाश-रहिताद् **दारुणः** काष्ठात् सकाशाद् **धूमः** प्रवृत्ति-स्वभावस् **त्रयीमयो** वेदोक्त-कर्म-प्रचुरः । ईषत् कर्म-प्रत्यासत्तेः । **तस्माद्** अप्य् **अग्निस् त्रयीमयः** । सकाशात् कर्म-साधनत्वात् । एवं **तमसः** सकाशाद् **रजो,ब्रह्म-दर्शनं** ब्रह्म-प्रकाशकम् । **तु-**शब्देन लयात्मकात् तमसः सकाशाद् रजसः सोपधिक-ज्ञान-हेतुत्वेन किंचिद् ब्रह्म-दर्शन-प्रत्यासत्ति-मात्रम् उक्तम्, न तु सर्वथा, तत्-प्रकाशत्वं विक्षेपकत्वात् । यत् सत्त्वं तत्-सकाशाद् ब्रह्म-दर्शनम् । अतस् तद्-गुणोपाधीनां ब्रह्मादीनाम् अपि यथोत्तरं वैशिष्ट्यम् इति भावः ॥२४॥

———————————————————————————————————————

**जीव-गोस्वामी (क्रम-सन्दर्भः) : **अत्र तु यत् त्रयाणाम् अभेद-वाक्येनोपजप्त-मतयो विवदन्ते, तत्रेदं ब्रूमः—यद्यपि तारतम्यम् इदम् अधिष्ठान-गतम् एव, अधिष्ठाता तु परः पुरुष एक एवेति भेदासम्भवात् सत्यम् एवाभेद-वाक्यम् । तथापि तस्य तत्र तत्र साक्षात्त्वासाक्षात्त्व-भेदेन प्रकाशेन तारतम्यं दुर्निवारम् एवेति स-दृष्टान्तम् आह—पार्थिवाद् इति । 

**पार्थिवात्**, न तु धूमवद् अंशेनाग्नेयात् । तत एव वेदोक्त-कर्मणः साक्षात् प्रवृत्ति-प्रकाश-रहितात् **दारुणो** यज्ञीयान् मथन-काष्ठात् सकाशाद् अंशेनाग्नेयो **धूमस्त्रयीमयः** पूर्वापेक्षया वेदोक्त-कर्माधिक्याविर्भावास्पदम् । तस्माद् अपि स्वयम् अग्निस् त्रयीमयः साक्षात् तद्-उक्त-कर्माविर्भावास्पदम् ।

एवं काष्ठ-स्थानीयात् सत्त्व-गुण-विदूरात् **तमसः** सकाशाद् धूम-स्थानीयं किञ्चित् सत्त्व-सन्निहितं **रजोब्रह्म-दर्शनं**—वेदोक्त-कर्म-स्थानीयस्य ब्रह्मणस् तत्-तद्-अवतारिणः पुरुषस्य प्रकाश-द्वारम् । **तु**-शब्देन लयात्मकात् तमसः सकाशाद् रजसः सोपाधिक-ज्ञान-हेतुत्वेनेषत्-तद्-गुण-च्छवि-प्रादुर्भाव-रूपं किञ्चिद् ब्रह्म-दर्शन-प्रत्यासत्ति-मात्रम् उक्तम्, न तु सर्वथा विक्षेपकत्वात् । **यद्** अग्नि-स्थानीयं **सत्त्वम्, तत्** साक्षाद् **ब्रह्मणो दर्शनम्** । साक्षाद् एव सम्यक् तत्-तद्-गुण-रूपाविर्भाव-द्वारम्, शान्त-स्वच्छ-स्वभावात्मकत्वात् । अतो ब्रह्म-शिवयोर् असाक्षात्त्वं, श्री-विष्णोस् तु साक्षात्त्वं सिद्धम् इति भावः । 

तथा च श्री-वामन-पुराणे—


> ब्रह्म-विष्ण्व्-ईश-रूपाणि त्रीणि विष्णोर् महात्मनः ।   
> ब्रह्मणि ब्रह्म-रूपः स शिव-रूपः शिवे स्थितः ॥  
> पृथग् एव स्थितो देवो विष्णु-रूपी जनार्दनः ॥ इति ।

श्री-दशमे च—शिवः शक्ति-युतः शश्वत् त्रिलिङ्गो गुण-संवृतः [भा।पु। १०.८८.३] इत्य् आदौ,


> हरिर् हि निर्गुणः साक्षात् पुरुषः प्रकृतेः परः ।  
> स सर्व-दृग् उपद्रष्टा तं भजन् निर्गुणो भवेत् ॥ [भा।पु। १०.८८.५]

तद् उक्तं ब्रह्म-संहितायां—


> दीपार्चिर् एव हि दशान्तरम् अभ्युपेत्य  
> दीपायते विवृत-हेतु-समान-धर्मा ।  
> यस् तादृग् एव हि च विष्णुतया विभाति  
> गोविन्दम् आदि-पुरुषं तम् अहं भजामि ॥ [ब्र।सं। ५.४६]  
> भास्वान् यथाश्म-शकलेषु निजेषु तेजः  
> स्वीयं कियत् प्रकटयत्य् अपि तद्वद् अत्र ।  
> ब्रह्मा य एव जगद्-अण्ड-विधान-कर्ता  
> गोविन्दम् आदि-पुरुषं तम् अहं भजामि ॥ [ब्र।सं। ५.४८]  
> क्षीरं यथा दधि विकार-विशेष-योगात्   
> सञ्जायते न तु ततः पृथग् अस्ति हेतोः ।  
> यः शम्भुताम् अपि तथा समुपैति कार्याद्  
> गोविन्दम् आदि-पुरुषं तम् अहं भजामि ॥ [ब्र।सं। ५.४५] इत्य्-आदि ।

न च दधि-दृष्टान्तेन विकारित्वम् आयातम् । तस्य श्रुतेस् तु शब्द-मूलत्वात् [वे।सू। २.१.२७] इति न्यायेन मुहुः परिहृतत्वात् । यथोक्तम्— यत उदयास्तमयौ विकृतेर् मृद् इवाविकृताद् [भा।पु। १०.८७.१५] इति । दृष्टान्त-त्रयेण तु क्रमेणेदं लभ्यते । सूर्य-कान्त-स्थानीये ब्रह्मोपाधौ सूर्यस्येव तस्य किञ्चित् प्रकाशः । दधि-स्थानीये शम्भूपाधौ क्षीर-स्थानीयस्य न तादृग् अपि प्रकाशः । दशान्तर-स्थानीये विष्णूपाधौ तु पूर्ण एव प्रकाश इति । [परमात्म-सन्दर्भ १३]

अत एव विष्णोर् एव परम-पुरुषेण साक्षाद् अभेदोक्तिः । सृजामि तन्-नियुक्तोऽहं [भा।पु। २.६.३२] इत्य्-आदिना द्वितीये । तद् उक्तं—स उ एव विष्णुर् इति [भा।पु। ३.८.१५] । श्रुतिश् च, पुरुषो वै नारायणोऽकामयत [ना।उ। १], अथ नारायणाद् अजोऽजायत यतः प्रजाः सर्वाणि भूतानि । 


> नारायणः परं ब्रह्म   
> तत्त्वं नारायणः परम् ।  
> ऋतं सत्यं परं ब्रह्म   
> पुरुषं कृष्ण-पिङ्गलम् ॥ [म।ना।उ। १३.४] इति ।  
> एको ह नारायण आसीन् न ब्रह्मा न च शङ्करः ।  
> स मुनिर् भूत्वा समचिन्तयत् ।  
> तत एव व्यजायन्त विश्वो हिरण्यगर्भोऽग्निर् वरुण-रुद्रेन्द्रा ॥ इति च ।

एवं त्रि-देवी-परीक्षायाम् अपि श्री-विष्णोर् एवाराध्यत्वं स्पष्टम् । एवं भगवद्-अवतारानुक्रमणिका-सूत्राणां भेदम् अङ्गीकृत्यैव केवल-श्री-दत्तस्य गणना, सोम-दुर्वाससोस् त्व् अगणना ।

तद् एवं विष्णोः सर्वोत्कर्षे स्थिते यद् अन्यत्र श्री-विष्णु-शिवयोर् भेदे नरकः श्रूयते, तद् अनैकान्तिक-वैष्णव-शास्त्रत्वाद् अनैकान्तिक-वैष्णव-परम् एव । यतस् तद्-विपरीतं हि श्रूयते वैष्णव-तन्त्रे, पाद्मोत्तर-खण्डादौ च—


> यस् तु नारायणं देवं ब्रह्म-रुद्रादि-दैवतैः ।  
> समत्वेनैव वीक्षेत स पाषण्डी भवेद् ध्रुवम् ॥ [प।पु। ६.२३५.९] इत्य्-आदि ।

तथा श्री-विष्णु-धर्मोत्तरान्ते लिङ्ग-स्फोट-नृसिंहोपाख्यानम् । विष्वक्सेन-नामा विप्र कश्चिद् एकान्त-विष्णु-भक्त आसीत् । तस्य पृथिवीं भ्रमतो दैवात् केनचिद् ग्रामाध्यक्ष-सुतेन मिलनम् अभूत् । तयोः सङ्कथा चेयम्—


> देव-कर्मण्य् अशक्तेर् मे तात पूजय शङ्करम् ।  
> देवतायतनं गत्वा तत्र तात प्रतिष्ठितम् ॥  
> लिङ्गम् अस्ति सुरेशस्य महादेवस्य निर्मलम् ।  
> एतद् उक्तं प्रत्युवाच वयम् एकान्तिनः श्रुताः ॥  
> चतुरात्मा हरिः पूज्यः प्रादुर्भाव-गतोऽथवा ।  
> पूजयामश् च नैवान्यं तस्मात् त्वं गच्छ मा चिरम् ॥ [वि।ध।पु। ३.३५४.११-१३] इति ।

ततो ग्रामाध्यक्ष-पुत्रे तस्य विष्वक्सेनस्य शिरश् छेत्तुम् उद्यते तद्-धस्तेन मृत्युम् अनभीप्सन् स इदं विचारयामास—भवतु तत्रैव गच्छाम इति । ततो लिङ्ग-समीपं गत्वा तस्मिन्न् अधिष्ठाने—श्री-नृसिंहाय नम इति पुष्पाञ्जलौ विक्षिप्ते तच् छ्रुत्वा पुनः शिरश् छेत्तुम् उद्यतस्य तल्-लिङ्गं स्फोटयित्वा निर्गतेन श्री-नृसिंहेन सपरिवारस्य ग्रामाध्यक्ष-पुत्रस्य शिरांसि छिन्नानीति । 

तद् एतद् उक्तं स्कान्दे—शिव-शास्त्रेषु तद् ग्राह्यं भगवच्-छास्त्र-योगि यत् इति ।

मोक्ष-धर्मे च नारायणोपाख्याने—


> साङ्ख्यं च योगं च सनातने द्वे  
> वेदाश् च सर्वे निखिलेन राजन् ।  
> सर्वैः समस्तैर् ऋषिभिर् निरुक्तो  
> नारायणो विश्वम् इदं पुराणम् ॥ [म।भा। १२.३३७.६८] इति ।

महाभारते—


> यस् तु विष्णुं परित्यज्य मोहाद् अन्यम् उपासते ।  
> स हेम-राशिम् उत्सृज्य पांशु-राशिं जिघृक्षति ॥ इति ।

अत एवोक्तं श्री-नारदेन—


> अविस्मितं तं परिपूर्ण-कामं  
> स्वेनैव लाभेन समं प्रशान्तम् ।  
> विनोपसर्पत्य् अपरं हि बालिशः  
> श्व-लाङ्गुलेनातितितर्ति सिन्धुम् ॥ [भा।पु। ६.९.२२] इति ।

श्री-हरि-वंशे—


> हरिर् एव सदा ध्येयो भवद्भिः सत्त्व-संस्थितैः ।  
> विष्णु-मन्त्रं सदा विप्राः पठध्वं ध्यात केशवम् ॥ [ह।वं। ३.८९.८] इति ।

अत एव विष्णु-मन्त्र-जापस्याधिक्यं श्री-नृसिंह-तापन्यां श्रुतौ—


> अनुपनीत-शतम् एकम् एकेनोपनीतेन तत्-समम् । उपनीत-शतम् एकम् एकेन गृहस्थेन तत्-समम् । गृहस्थ-शतम् एकम् एकेन वानप्रस्थेन तत् समम् । वानप्रस्थ-शतम् एकम् एकेन यतिना तत् समम् । यतीनां तु शतं पूर्णम् एकम् एकेन रुद्र-जापकेन तत्-समम् । रुद्र-जापक-शतम् एकम् एकेन अथर्व-शिरः-शिखाध्यापकेन[^३१] तत्-समम् । अथर्वशिरः-शिखाध्यापक-शतम् एकम् एकेन तापनीयोपनिषद्-अध्यापकेन तत्-समम् । तापनीयोपनिषद्-अध्यापक-शतम् एकम् एकेन मन्त्र-राजाध्यापकेन तत्-समम् । [नृ।ता।उ। ५.८] इति । 

[^३१]:
    जीवऽस् रेअदिन्ग् हस् अङ्गिरस-शाखाध्यापकेन। हे अल्सो स्किप्स् मेन्तिओन् ओफ़् थे तापनीयोपनिषद्-अध्यापक।


मन्त्र-राजश् च तत्र श्री-नृसिंह-मन्त्र एव । अत एवोक्तं वाराहे—

जन्मान्तर-सहस्रेषु समाराध्य वृष-ध्वजम् ।

वैष्णवत्वं लभेद् धीमान् सर्व-पाप-क्षये सति ॥ इति ।

यत् तु श्री-भागवत एव—


> त्रयाणाम् एक-भावानां यो न पश्यति वै भिदाम् ।  
> सर्व-भूतात्मनां ब्रह्मन् स शान्तिम् अधिगच्छति ॥ [भा।पु। ४.७.५४] इत्य्-आदि ।

तत् खलु श्री-विष्णोः सकाशाद् अन्यास्वातन्त्र्यापेक्षयैव । तद् उक्तं श्री-ब्रह्मणा—


> सृजामि तन्-नियुक्तोऽहं हरो हरति तद्-वशः ।  
> विश्वं पुरुष-रूपेण परिपाति त्रि-शक्ति-धृक् ॥ [भा।पु। २.६.३१] इति ।

श्री-सङ्कर्षणेन च—ब्रह्मा भवोऽहम् अपि यस्य कलाः कलायाः [भा।पु। १०.६८.३७] इति । श्री-कपिलेन च—


> यच्-छौच-निःसृत-सरित्-प्रवरोदकेन  
> तीर्थेन मूर्ध्न्य् अधिकृतेन शिवः शिवोऽभूत् ॥ [भा।पु। ३.२८.२२] इति च ।

एतद् अभिप्रेत्यैवोक्तं पाद्मेऽपि—


> शिवस्य श्री-विष्णोर् य इह गुण-नामादि-सकलं  
> धिया भिन्नं पश्येत् स खलु हरि-नामाहित-करः । इति ।

अत्र श्री-विष्णुनेति तृतीयाया निर्देशाद् अत्रैव श्री-शब्द-दानाच् च श्रीमतः सर्व-शक्ति-युक्तस्य विष्णोः सर्व-व्यङ्ग्यकत्वेन तन्-नाम्नस् तस्माद् यः शिवस्य गुण-नामादि सकलं धिया भिन्नं स्वतन्त्रं पश्येद् इत्य् अर्थः । अतो मार्कण्डेयं प्रति श्री-शिव-वाक्यं चेदम् एव—


> न ते मय्य् अच्युतेऽजे च भिदाम् अण्व् अपि चक्षते ।  
> नात्मनश् च जनस्यापि तद् युष्मान् वयम् ईमहि ॥ [भा।पु। १२.१०.२२] इति ।

तत्र तत् तेभ्योऽपि सर्व-सम-दृष्टिभ्यो वयं युंसान् एवेमहि प्रियत्वेन जानीम इति । 


> अथ भागवता यूयं प्रियाः स्थ भगवान् यथा ।  
> न मद्-भागवतानां च प्रेयान् अन्योऽस्ति कर्हिचित् ॥ [भा।पु। ४.२४.२६] 

इति चतुर्थे तस्यैवोक्तेः । अत एव तत्-पूर्वम्—


> नैवेच्छत्य् आशिषः क्वापि ब्रह्मर्षिर् मोक्षम् अप्य् उत ।  
> भक्तिं परां भगवति लब्धवान् पुरुषेऽव्यये ॥ [भा।पु। १२.१०.६] इति ।

इति श्री-शिवोक्ति-महिम-भक्त्या भगवति समाधिस्थस्य तस्य देव्यै महिम-दर्शनार्थं हृदि च्छलेन स्वयं शिवे प्रविष्टे विरतिर् जाता । यथोक्तं किम् इदं कुत एवेति समाधेर् विरतो मुनिः [भा।पु। १२.१०.१३] इति । तच् चान्यथा न सम्भवतीति । श्रुतौ च विष्णोर् एव सर्वोत्कर्षम् उक्तम्— यं कामये तम् उग्रं कृणोमि तं ब्रह्माणं तमुषिं तं सुमेधां [ऋग्-वेद १०.१२५.५] इत्य्-आदिना ।

तस्मात् तदीयत्वेनैव ब्रह्म-रुद्र-भजने न दोषः । स आदिदेवो जगतां पुरो गुरुर् [भा।पु। २.९.५], वैष्णवानां यथा शम्भुः [भा।पु। १२.१३.१६] इत्य्-आद्य्-अङ्गीकारात् । यथानुष्ठितं श्री-प्रह्लादेन—


> ततः सम्पूज्य शिरसा ववन्दे परमेष्ठिनम् ।  
> भवं प्रजापतीन् देवान् प्रह्रादो भगवत्-कलाः ॥ [भा।पु। ७.१०.३२] इति ।

श्री-युधिष्ठिरेण च—


> क्रतु-राजेन गोविन्द राजसूयेन पावनीः ।  
> यक्ष्ये विभूतीर् भवतस् तत् सम्पादय नः प्रभो ॥ [भा।पु। १०.७२.३१] इति ।

स्वतन्त्रत्वेन भजने तु भृगु-शापो दुरत्ययः । यथा चतुर्थे—


> भृगुः प्रत्यसृजच् छापं ब्रह्म-दण्डं दुरत्ययम् ।  
> भव-व्रत-धरा ये च ये च तान् समनुव्रताः ।  
> पाषण्डिनस् ते भवन्तु सच्-छास्त्र-परिपन्थिनः ॥ [भा।पु। ४.२.२७-२८] इत्य्-आदि ।

वेद-विहितम् एवात्र भव-व्रतम् अनूद्यते । अन्य-विहितत्वे पाषण्डिनत्व-विधानायोगः स्यात्, पूर्वत एव पाषण्डित्व-सिद्धेः । तस्मात् स्वतन्त्रत्वेनैवोपासनायाम् अयं दोषः । यतश् च तत्रैव तेन श्री-जनार्दनस्यैव वेद-मूलत्वम् उक्तम्—


> एष एव हि लोकानां शिवः पन्थाः सनातनः ।  
> यं पूर्वे चानुसन्तस्थुर् यत्-प्रमाणं जनार्दनः ॥ [भा।पु। ४.२.३१] इति ।

एष वेद-लक्षणो यत्-प्रमाणं यत्र मूलम् इय् अर्थः । 

स्वतन्त्रोपासनायां तत्-प्राप्तिः श्री-गीतोपनिषत्स्व् एव निषिद्धा—


> येऽप्य् अन्य-देवता-भक्ता यजन्ते श्रद्धयान्विताः ।  
> तेऽपि माम् एव कौन्तेय यजन्त्य् अविधि-पूर्वकम् ॥  
> अहं हि सर्व-यज्ञानां भोक्ता च प्रभुर् एव च ।  
> न तु माम् अभिजानन्ति तत्त्वेनातश् च्यवन्ति ते ॥  
> यान्ति देव-व्रता देवान् पितॄन् यान्ति पितृ-व्रताः ।  
> भूतानि यान्ति भूतेज्या यान्ति मद्-याजिनोऽपि माम् ॥ [गीता ९.२३-२५] इति ।

अवज्ञादिकं तु सर्वथा परिहरणीयम् । यथा पाद्मे—


> हरिर् एव सदाराध्यः सर्व-देवेश्वरेश्वरः ।  
> इतरे ब्रह्म-रुद्राद्या नावज्ञेयाः कदाचन ॥ इति ।

कौर्मे श्री-भगवद्-वाक्यं च—


> यो मां समर्चयेन् नित्यम् एकान्तं भावम् आश्रितः ।  
> विनिन्दन् देवम् ईशानं स याति नरकं ध्रुवम् ॥ इति ।

गौतमीये च—


> गोपालं पूजयेद् यस् तु निन्दयेद् अन्य-देवताम् ।  
> अस्तु तावत् परो धर्मः पूर्व-धर्मोऽपि नश्यति ॥ [गौ।त। ३३.८४] इति ।

हयशीर्षा मां पथि देव-हेलनात् [भा।पु। ६.८.१७] इति श्री-नारायण-वर्मणि तद्-आगः-प्रायश्चित्तम् । चतुर्थे नन्दीश्वर-शापश् च—संसरस् त्व् इह ये चामूम् अनु शर्वावमानिनं [भा।पु। ४.२.२४] इति । अत्र विशेष-जिज्ञासा चेत् श्री-परमात्म-भक्ति-सन्दर्भौ दृश्यौ ॥२५॥ [परमात्म-सन्दर्भ १३]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आवरण-विक्षेप-प्रकाश-धर्माणां तमो-रजः-सत्त्वानां यथोत्तरं श्रैष्ठ्यम्, तथा सत्य् अस्य शुद्ध-सत्त्वे प्रातिकूल्याभावं च स-दृष्टान्तम् आह । पार्थिवात् स्व-वृत्ति-प्रकाश-प्रवृत्ति-रहितात् दारुणः काष्ठात् सकाशात् धूमः प्रवृत्ति-स्वभावः श्रेष्ठः । तस्माद् अप्य् अग्निः प्रवृत्ति-प्रकाश-धर्मको वेदोक्त-कर्म-साधनत्वात् त्रयी-मयः । एवं तमसो लयात्मकत्वाद् रजो विक्षेपकं श्रेष्ठम् । तस्माद् अपि सत्त्वं लय-विक्षेप-शून्यं ब्रह्म-दर्शनम् । सत्त्वात् सञ्जायते ज्ञानं [गीता १४.१७] इत्य् आदेः । शुद्ध-सत्त्वे तस्य प्रातिकूल्याभावेनोपरागाभाव उक्तः । तेन ब्रह्म-दर्शने तस्य व्यवधायकत्वाभाव एव साधकत्वम् औपचारिकम्, भक्त्या विना ब्रह्म-दर्शनासम्भव इत्य् अग्रिम-ग्रन्थे प्रतिपादनात् । 

एवं च आनन्दो ब्रह्मणो रूपम् इति परमेश्वरस्यानन्द-रूपत्वात् । माया परैत्य् अभिमुखे च विलज्जमाना [भा।पु। २.७.४७] इत्य् आदेर् माया-गुणानां रजः-सत्त्व-तमसां परमेश्वर-स्पर्शे स्वतः सामर्थ्याभावात् परमेश्वरेणैव स्वेच्छया तत्-स्पर्शे स्वीकृतेऽपि ब्रह्मणि विक्षेप-विशिष्टो विष्णौ प्रकाश-विशिष्टः शिवे आवरण-विशिष्ट आनन्द इत्य् अत आनन्दस्य प्रकाश-युक्तत्वे न क्षतिर् इति विष्णुर् एवोपास्य इति विवेकः । 

अत्र दारुणि शुद्ध-तेजस उपलब्धेर्, धूमे तु तद्-अनुपलब्धेर् धूम-स्थाणीयाद् रजसः सकाशात् दारु-स्थानीयं तमः श्रेष्ठम्, तत्-कार्य-सुषुप्ताव् अपि केवलात्मानुभवाद् इति रजस्-तमो-गुणवतोर् ब्रह्म-रुद्रयोर् मध्ये रुद्र एव श्रेष्ठ इति केचिद् आहुः । 

अतो भगवद्-अवतारत्वे त्रयाणां साम्यं गुणोपरागानुपरागाभ्याम् असाम्यं चेत्य् अभेद-भेद-प्रतिपादकानि पौराणिक-वाक्यानि सङ्गमनीयानि । अत्र असङ्गो ह्य् अयं पुरुष इति श्रुतेः । परमात्मा जीवात्मा च यस्यापि स्वरूपतो गुण-सङ्ग-रहित एव भवति, तद् अपि परमात्मनश् चिन्-महोदधित्वात् परमेश्वरत्वात् स्वातन्त्र्यात् स्वैर-लीलत्वाच् च स्वेच्छयैव स्व-कर्तृकेण गुण-स्पर्शने शम्भुत्वे सति, गुण-कार्य-क्रोधादिमत्त्वेऽप्य् आत्मारामत्वम् असंसारित्वं स्वाज्ञानापचयश् च भवति । जीवात्मनस् तु चित्-कणत्वाद् अल्प-प्रकाशकत्वाद् ईशितव्यत्वाद् अस्वातन्त्र्याद् अल्प-बलत्वाच् च गुण-कर्तृक एव तत्-स्पर्शे सति स्व-ज्ञान-लोपः संसारश् च भवतीति विवेचनीयम् ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **उक्तम् अर्थं दृष्टान्तेन स्फुटयति—पार्थिवाद् इति । पार्थिवात् प्रवृत्ति-प्रकाश-रहितान् न तु धूमवद् अंशेनाग्नेयाद्-दारुणो यज्ञियान्-मथन-काष्ठात् सकाशाद् अंशेनाग्नेयः प्रवृत्त्य् उष्मांश-स्वभावो धूमस् त्रयीमयो वेदोक्त-कर्म-प्रचुरः किञ्चित्-तत्-कर्माशाजननात् । तस्माद्-धूमात् स्वयम् अग्निस् त्रयीमयः सक्षात्-कर्म-संपादकत्वात् । एवं लयात्मकात्-तमसः सकाशाद्-रजः किञ्चिद् ब्रह्म-दर्शनं व्यवहारिक-ज्ञाने हेतुत्वेन किञ्चित्-तत्-प्रत्यासन्नत्वात् । यत्-तु सत्त्वं तत् खलु ब्रह्म-दर्शनं । सत्त्वात् सञ्जायते ज्ञानं [गीता १४.१७] इति स्मृतेः स्व-व्यङ्ग्य-ज्ञान-द्वारा साक्षात्-तद्-दर्शन-हेतुर् इति । तस्मात् सत्त्वतनुर् विष्णुर् वासुदेवाख्यः सेव्य इति । विरिञ्चाद्योर् अभेद-वचांसि तु तदाविष्टत्वात् सङ्गतिम् अन्तीति ॥२४॥

> **॥।**

॥ १.२.२५ ॥

**भेजिरे मुनयोऽथाग्रे भगवन्तम् अधोक्षजम् ।**

**सत्त्वं विशुद्धं क्षेमाय कल्पन्ते येऽनु तान् इह ॥**

**मध्वाचार्यः (भागवत-तात्पर्यम्) : **सात्त्विकानां वासुदेवे भक्तिर् उत्पद्यते ॥२५॥

———————————————————————————————————————

**श्रीधर-स्वामी (भावार्थ-दीपिका) : **वासुदेव-भक्तौ पूर्वाचारं प्रमाणयति—भेजिर इति । **अथ** अतो हेतोर् अग्रे **पुरा विशुद्धं सत्त्वं** सत्त्व-मूर्तिं **भगवन्तम् अधोक्षजम्** । अथो **ये ताननु** वर्तन्ते **त इह** संसारे **क्षेमाय कल्पन्ते** ॥२५॥

———————————————————————————————————————

**जीव-गोस्वामी (क्रम-सन्दर्भः) : **देवतान्तर-परित्यागेनापि भगवद्-भक्तौ सद्-आचारं प्रमाणयति—भेजिरे इति । **सत्त्वं विशुद्धं** विशुद्ध-सत्त्वात्मक-मूर्तिं **भगवन्तम्** । प्रकृत-सत्त्वातीतत्वं च तस्य विवृतं भगवत्-सन्दर्भे पञ्चदशाधिक-शततम-वाक्यम् आरभ्य द्रष्टव्यम् ॥२५॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथ अत एव विशुद्धं सत्त्वं स्वरूप-भूता चिच्-छक्तिर् एव तन्-मयं विद्याविद्याभ्यां भिन्नं [गो।ता।उ। २.२०] इति गोपाल-तापनी-श्रुतेः । छायातपौ यत्र न गृध्र-पक्षौ इति स्मृतेश् च । सत्य-ज्ञानानन्तानन्द-मात्रैक-रस-मूर्तयः [भा।पु। १०.१३.५४] इति दशमाच् च । विष्णु-वपुषो मायातीतत्वात् माया-शक्ति-वृत्ति-विद्यैव विशुद्ध-सत्त्व-शब्द-वाच्येति न व्याख्येयम् । ये तान् मुनीन् अनुवर्तते ते इह संसारे मोक्षाय कल्पन्ते ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **तद्-भक्तौ सदाचारं दर्शयति—भेजिरे इति । अथेति हेतौ, अतो हेतोर् मुनयः सनकादयः सत्त्वं विशुद्धं विशुद्ध-सत्त्व-मुर्तिं भगवन्तं भेजिरे, ये तु तान्-मुनीन् अनुगतास् ते इह क्षेमाय कल्पन्ते । विशुद्धं सत्त्वम् इदं रजोस् तमोऽसंपृक्तं प्राकृतम् एव सत्त्वम् इति न भ्रमितव्यं, तद् असंपृक्तस्य तस्याभावात् । अन्योन्य-मिथुनाः सर्वे सदा सर्वत्रगामिनः इत्य्-आदि-स्मरणात् भगवतो माया-स्पृश्यत्त्व-वाक्येभ्यश् च । स्व-प्रकाश-ज्ञान-रूपं तदित्येके । संविच्छक्ति-रूपं ज्ञातृ तद् इति सत्त्वं न चेद्-धातः [भा।पु। १०.२.३५] इत्य् अत्र स्फुटी-भावि ॥२५॥

> **॥।**

॥ १.२.२६ ॥

**मुमुक्षवो घोर-रूपान् हित्वा भूत-पतीन् अथ ।**

**नारायण-कलाः शान्ता भजन्ति ह्य् अनसूयवः ॥**

———————————————————————————————————————

**श्रीधर-स्वामी (भावार्थ-दीपिका) : **नन्व् अन्यान् अपि केचिद् भजन्तो दृश्यन्ते । सत्यम् । मुमुक्षवस् त्व् अन्यान् न भजन्ति किं तु सकामा एवेत्य् आह—मुमुक्षव इति द्वाभ्याम् । भूत-पतीन् इति पितृ-प्रजेशादीनाम् उपलक्षणम् । अनसूयवो देवतान्तरा-निन्दकाः सन्तः ॥२६॥

———————————————————————————————————————

**जीव-गोस्वामी (क्रम-सन्दर्भः) : **नन्व् अन्यान् भैरवादीन् देवान् अपि केचिद् भजन्तो दृश्यन्ते । सत्यं यतस् ते सकामाः । किन्तु मुमुक्षवोऽप्य् अन्यान् न भजन्ते । किम् उत तद्-भक्तियिक-पुरुषार्था इत्य् आह—मुमुक्षव इति ॥२६॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) :** +++

———————————————————————————————————————

**बलदेव-विद्यभूषणः (वैष्णवानन्दिनी) : **ननु केचिद् भैरवादीन् भजन्तो दृष्टाः । सत्यं, सकामाः खलु ते । निष्कामास् तु नान्यान् भजन्त इत्य् आह—मुमुक्षवः पामरं संसारं हित्वा परमानन्दं हरिं प्रेपस्वः, नारायणस्य हरेः कला अवतारान् भजन्ति, भूत-पतीन् हित्वा, तासां भजेन तेषां हाने हेतू शान्ता इति घोर-रूपान् इति च । अनसूयवो देवतान्तरानिन्दकाः सन्तः ॥२६॥

> **॥।**

॥ १.२.२७ ॥

**रजस्-तमः-प्रकृतयः सम-शीला भजन्ति वै ।**

**पितृ-भूत-प्रजेशादीन् श्रियैश्वर्य-प्रजेप्सवः ॥**

**श्रीधर-स्वामी (भावार्थ-दीपिका) : **रजस्-तमसी प्रकृतिः स्वभावो येषां ते । अत एव पितृ-भूतादिभिः समं शीलं येषाम्  । श्रिया सहैश्वर्यं प्रजाश् चेप्सन्तीति तथा ते ॥२७॥

———————————————————————————————————————

**जीव-गोस्वामी (क्रम-सन्दर्भः) : **ननु काम-लोभोऽपि लक्ष्मी-पति-भजने भवत्य् एव तर्हि कथम् अन्यांस् ते भजन्ते ? तत्राह—रज इति । रजस्-तमः-प्रकृतित्वेनैव पित्रादिभिः समं शीलं येषाम् , सम-शीलत्वाद् एवं तद्-भजने प्रवृत्तिर् इत्य् अर्थः ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** +++

———————————————————————————————————————

**बलदेव-विद्यभूषणः (वैष्णवानन्दिनी) : **ननु काम-लाभस्यापि श्रीपति-भजनात् सिद्धेः कथं तेऽन्यान् भजन्ति? तत्राह—रज इति । रजस् तमः-प्रक्रितित्वेनैव पित्रादिभिः समं शीलं येषां ते तादृशत्वाद् एव तान् भजन्ति । श्रियेति सहार्था तृतीया । श्रिया सहैश्वर्यं प्रजाश् चेप्सवो न तु मोक्षम् ॥२७॥

> **॥।**

॥ १.२.२८-२९ ॥

**वासुदेव-परा वेदा वासुदेव-परा मखाः ।**

**वासुदेव-परा योग वासुदेव-पराः क्रियाः ॥**

**वासुदेव-परं ज्ञानं वासुदेव-परं तपः ।**

**वासुदेव-परो धर्मो वासुदेव-परा गतिः ॥**

**श्रीधर-स्वामी (भावार्थ-दीपिका) : **मोक्ष-प्रदत्वाद् वासुदेवो भजनीय इत्य् उक्तं सर्व-शास्त्र-तात्पर्य-गोचरत्वाद् अपीत्य् आह द्वाभ्याम् । वासुदेव एव परस् तात्पर्य-गोचरो येषां ते । ननु वेदा मख-परा दृश्यन्त इत्य् आशङ्क्य तेऽपि तद्-आराधनार्थत्वात् तत्-परा एवेत्य् उक्तम् । योगा योग-शास्त्राणि । तेषाम्  अप्य् आसन-प्राणायामादि-क्रिया-परत्वम् आशङ्क्य तासाम् अपि तत्-प्राप्त्य्-उपायत्वात् तत्-परत्वम् उक्तम् ॥२८॥

ज्ञानं ज्ञान-शास्त्रम् । ननु च तज्-ज्ञान-परम् एवेत्य् आशङ्क्य ज्ञानस्यापि तत्-परत्वम् उक्तम् । तपोऽत्र ज्ञानम् । धर्मो धर्म-शास्त्रं दान-व्रतादि-विषयम् । ननु तत्-स्वर्ग-परम् इत्य् आशङ्क्य गम्यत इति गतिः स्वर्गादि-फलं सापि तद्-आनन्दांश-रूपत्वात् परैवेत्य् उक्तम् । यद् वा वेदाइत्य् अनेनैव तन्-मूलत्वात् सर्वाण्य् अपि वासुदेव-पराणीत्य् उक्तम् । तत्र ननु तेषां मख-योग-क्रियादि-नानार्थ-परत्वान् न तद्-एक-परत्वम् इत्य् आशङ्क्य मखादीनाम् अपि तत्-परत्वम् इत्य् उक्तम् इति द्रष्टव्यम् ॥२९॥

———————————————————————————————————————

**जीव-गोस्वामी (क्रम-सन्दर्भः) : **ततो वासुदेव एव भजनीय इत्य् उक्तम् । सर्व-शास्त्र-तात्पर्यं च तत्रैवेत्य् आह द्वाभ्यम् । अत्र योगादीनां कथञ्चिद् भक्ति-सचिवत्वेनैव तत्-परत्वं मुख्यं द्रष्टव्यम् । वेदाश् च कर्म-काण्ड-परा एव ज्ञेयाः केषाञ्चित् साक्षाद्-भक्ति-परत्वम् अपि दृश्यत इति—


> यस्य देवे परा भक्तिर् यथा देवे तथा गुरौ ।  
> तस्यैते कथिता ह्य् अर्थाः प्रकाशन्ते महात्मनः ॥ [श्वे।उ। ६.२३] इत्य् आदेः ॥२८-२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु वेदैर् एव पित्रादयो भजनीयत्वेनोच्यन्ते तेषां को दोषः ? तत्राह—वासुदेव एव परस् तात्पर्य-गोचरो येषां ते । 


> कालेन नष्टा प्रलये वाणीयं वेद-सञ्ज्ञिता ।  
> मयादौ ब्रह्मणे प्रोक्ता धर्मो यस्यां मद्-आत्मकः ॥ [भा।पु। ११.१४.३] इति ।

किं विधत्ते किम् आचष्टे [भा।पु। ११.२१.४२] इत्य् अतो मां विधत्तेऽभिधत्ते मां [भा।पु। ११.२१.४३] इत्य्-आदि भगवद्-उक्तेस् तु वेद-तात्पर्यम् अबुद्ध्यैव पित्रादीन् भजन्तीति भावः ।

ननु वेदानां मख-योगादि-परत्वं तत्र तत्र प्रकटं दृश्यते ? सत्यम् । 


> स्वं लोकं न विदुस् ते वै यत्र देवो जनार्दनः ।  
> आहुर् धूम्र-धियो वेदं सकर्मकम् अतद्-विदः ॥ [भा।पु। ४.२९.३८] इति 

श्री-नारदोक्तेर् मख-योगादौ वेदस्य तात्पर्याभावात्, धर्मो यस्यां मदात्मकः [भा।पु। ११.१४.३] इति भगवद्-उक्तेः, तेपुस् तपस् ते जुहुवुः सस्नुर् आर्या ब्रह्मानूचुर् नाम गृणन्ति ये ते [भा।पु। ३.३३.७] इति श्री-देवहूत्य्-उक्तेः, यथा तरोर् मूल-निषेचनेन [भा।पु। ४.१३.१४] इति नारदोक्तेश् च वासुदेव एव तात्पर्यावगमाच् च सर्वेवदार्थः केवल-भगवद्-भक्तिर् एवेति । 

यद् वा, मखस्य वासुदेव-भुजाद्य्-अङ्ग-विभूतीन्द्रादि-देवताराधन-मयत्वेन वासुदेव-परत्वम् आदि-भरत-चरिते प्रसिद्धम् । योगस्यापि भगवद्-ध्यानादि-परत्वं कापिलेये प्रसिद्धम् । कर्मणाम् अपि तत्-समर्पणं विना फलासिद्धेस् तत्-परत्वम् । ज्ञान-तपसोर् ब्रह्म-परत्वम् एव कर्म-योगस्य पूर्व-श्लोकोक्तेः धर्म-पदेन परम-धर्मः श्रवण-कीर्तनादिर् गतिस् तत्-प्राप्य-प्रेमापवर्गादिस् तयोस् तु वासुदेव-परत्वम् एव ॥२८-२९॥

———————————————————————————————————————

**बलदेव-विद्यभूषणः (वैष्णवानन्दिनी) : **मोक्षदत्वाद् वासुदेवे भक्तिर् उक्ता, निखिल-शास्त्र-तात्पर्याच् च तत्रैव सा युक्तेत्य् आह द्वाभ्याम् । वासुदेवः परस् तात्पर्य-विषयो येषां ते तादृशा वेदाः । सर्वे वेदा यत्-पदम् आमनन्ति [क।उ। २.१५] इति श्रुतेः, वेदैश् च सर्वैर् अहम् एव वेद्यः [गीता १५.१५] इति स्मृतेश् च, साक्षात् परम्परया च ते सर्वे तम् एव बोधयन्तीत्य् अर्थः । यत्-तेषां मखादि-परतेव दृश्यते, तत्त्व-ज्ञानाद् एवेत्य् आह । मखा यज्ञा क्रियाः स्नान-संध्योपासाद्याचाराः । धर्मः सत्-पात्रेषु स्व-भोग्यार्पण-लक्षणः, एते हृद्-विशुद्धि-द्वारा तत्पराः । योगाश् चित्त-वृत्ति-निरोध-लक्षणा अष्टाङ्गकाः । तपः पञ्चाग्निसेवा-कृच्छ्रादि-लक्षणं । एतानि इन्द्रिय-निर्जय-द्वारा तत्पराणि । ज्ञानं वेदाङ्ग-व्याकरणादि-व्युत्पत्ति-रुप-निषदर्थ-प्रवेश-द्वारा तत्-परम्, गतिर् मुक्तिः, साप्य् अनुवृत्त-भक्ति-कत्वात्-तत्-परेति ॥२८-२९॥

> **॥।**

॥ १.२.३० ॥

**स एवेदं ससर्जाग्रे भगवान् आत्म-मायया ।**

**सद्-असद्-रूपया चासौ गुणमयागुणो विभुः ॥ **

**मध्वाचार्यः (भागवत-तात्पर्यम्) : **आत्म-मायया स्वेच्छया । सद्-असद्-रूपया प्रकृत्या च । तया सद्-असद्-रूपया ॥३०॥

———————————————————————————————————————

**श्रीधर-स्वामी (भावार्थ-दीपिका) : **ननु जगत्-सर्ग-तत्-प्रवेश-नियमनादि-विलास-युक्ते वस्तुनि सर्व-शास्त्र-समन्वयो दृश्यते कथं वासुदेव-परत्वं सर्वस्य तत्राह—स एवेति चतुर्भिः । एतैर् एव श्लोकैस् तस्य कर्मान्य् उदाराणि ब्रूहीति प्रश्नस्योत्तरम् उक्तम् । सद्-असद्-रूपया कार्य-कारणात्मिकया । अगुणश् चेति अन्वयः । स्वतो निर्गुणोऽपि सन्न् इत्य् अर्थः ॥३०॥

———————————————————————————————————————

**जीव-गोस्वामी (क्रम-सन्दर्भः) : **ननु भवतु स्वयं भगवतो वासुदेवस्य तादृशत्वम्, गुणावतारस्य विष्णोः किम् आयातम् इत्य् आशङ्क्य तत्-पर्यन्तानाम् अन्येषाम्  अपि तद्-अभिन्नत्वं दर्शयितुं प्रकरोति—स एवेति पञ्चभिः । इदं महद्-आदि-विरिञ्चि-पर्यन्तम् । एवं प्रवेशादिकाप्य् उत्तर-श्लोकेषु द्रष्टव्या । अत्र स एवेति महत्-स्रष्टा तद्-अभिन्नत्वेन दर्शितः ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च ये पितृ-भूत-प्रजेशादयो भजनीयास् तेषाम्  अपि स्रष्टा वासुदेव एवेति स सेव्यार्ह इत्य् आह स एवेति । सद्-असद्-रूपया कार्य-कारणात्मिकया स्वयं त्व् अगुणः ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु विश्व-सृष्टि-तत्-प्रवेश-तन्-नियमन-कर्तरि वेदानां समन्वयाद् वासुदेव-परत्वं न स्यात्? तत्राह स एवेति चतुर्भिः । एतद् एव तस्य कर्माण्य् उदाराणि ब्रूहि [भा।पु। १.१.१७] इत्य् अस्य प्रश्नस्योत्तरम् । स एव वासुदेवो भगवान् इदं जगद् आत्म-मायया ससर्ज, गुण-मया त्रि-गुणया । सद् असद्-रूपया स्थूल-सूक्ष्म-भूतया, स्वयं त्व् अगुणः ॥३०॥

> **॥।**

॥ १.२.३१ ॥

**तया विलसितेष्व् एषु गुणेषु गुणवान् इव ।**

**अन्तः-प्रविष्ट आभाति विज्ञानेन विजृम्भितः ॥**

**मध्वाचार्यः (भागवत-तात्पर्यम्) : **विज्ञानेन विजृम्भितः विज्ञानेनैव सम्पूर्णः ॥३१॥

———————————————————————————————————————

**श्रीधर-स्वामी (भावार्थ-दीपिका) : **भगवतो जगत्-कारणत्वम् उक्तम् । प्रवेश-नियमन-लक्षणं लीलाम् आह—तयेति । विलसितेषूद्भूतेषु गुणेष्व् आकाषादिष्व् अन्तः प्रविष्टः सन् गुणवान् इव मद्-अधीना एते गुणा इत्य् अभिमानवान् इव नतु वस्तुतस् तथा । यतो विज्ञानेन चिच्-छक्त्या विजृम्भितोऽत्यूर्जितः ॥३१॥

———————————————————————————————————————

**जीव-गोस्वामी (क्रम-सन्दर्भः) : **तयेत्य् अन्त-संस्थितः पुरुषः ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सृज्यानां तेषां स एवान्तर्यामीत्य् आह त्रिभिः । गुणेषु गुणोपाधिक-जीवेषु तया मायया विलास-विषयी-कृतेषु गुणवान् इव गुण-संसर्गवान् इव भाति न तु तथा यतो विज्ञानेन चिच्-छक्त्या विजृम्भितः अत्यूर्जितः ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रवेश-नियमने दर्शयति—तयेति । एषु जीवेषु गुणेषु गुण-कृत-देहेन्द्रिय-युक्तेषु तया मायया विलसितेषु क्रीडा-विषयतां नीतेषु अन्तः-प्रविष्टो नियामकतया स्थितो गुणवान् इवाविदुषामाभाति, न तु तथा । यतो विज्ञानेन चिच्-छक्त्या विजृम्भितोऽत्यूर्जितस् तद् अस्पृस्टः । वक्ष्यति चैवं एतद् ईशनम् ईशष्य [भा।पु। १.११.३८] इत्य्-आदिना ॥३१॥

> **॥।**

॥ १.२.३२ ॥

**यथा ह्य् अवहितो वह्निर् दारुष्व् एकः स्व-योनिषु ।**

**नानेव भाति विश्वात्मा भूतेषु च तथा पुमान् ॥ **

**श्रीधर-स्वामी (भावार्थ-दीपिका) : **बहु-रूपत्व-लीलाम् आह—यथेति । स्व-योनिषु स्वाभिव्यञ्चकेषु अविहितो निहितः । विश्वात्मा पुमान् परमेश्वरः । भूतेषु प्राणिष्व् अन्तर्यामिणोऽपि प्रति-योनि-नानात्वेन नानात्वम् इवोच्यते । क्षेत्र-ज्ञ-रूपेण वा[^३२] ॥३२॥

[^३२]:
    ‘क्षेत्र-रूपेण वाऽ इति क्वचित् पाठः ।


———————————————————————————————————————

**जीव-गोस्वामी (क्रम-सन्दर्भः) : **यथेति सर्व-भूतस्थः पुरुषः ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अवहितः सदा-स्थितो यथा तथा विश्वात्मा अन्तर्यामी भूतेषु प्राणिषु । यदि तेष्व् एवाग्निर् मथनेन प्रकटीकृतः स्यात् तदा तान्य् एव दारुणि दहति एवम् एव श्रवणादिभिः साधनैः साक्षात्-कृतः परमात्मा मायिकम् उपाधिं जीवस्य दूरीकरोतीति ध्वनिः ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **एकत्वे एव सति बहु-रूपताम् आह—यथेति । स्व-योनिषु स्व-व्यञ्जकेषु दारुष्ववहितः सदास्थितो वह्निरेको यथा नाना भाति, तथैको विश्वात्मा वासुदेवो भूतेषु प्राणिषु इति नियम्य-भेदेन तस्मिन्न् अभेदः । एकोऽपि सन् बहुधा यो विभाति [गो।ता।उ। पूर्व।] इति श्रुतेः । यथाग्निर् मथनेन व्यक्तो दारूणि दहेदवं ध्यानेन व्यक्तः स जीवोपाधीनिति सूच्यते ॥३२॥

> **॥।**

॥ १.२.३३ ॥

**असौ गुणमयैर् भावैर् भूत-सूक्ष्मेन्द्रियात्मभिः ।**

**स्व-निर्मितेषु निर्विष्टो भुङ्क्ते भूतेषु तद्-गुणान् ॥**

**मध्वाचार्यः (भागवत-तात्पर्यम्) : **तद् गुणवान् एव भुङ्क्ते न दोषान् । सर्वत्र सार-भुग्-देवोनासारं स कदाचनेति वामन-पुराणे । अनश्नन् नित्य-शुभापेक्षया । पर-वशत्वापेक्षया क्लिप्त्य्-अपेक्षया च । 


> अक्लिप्त्या च स्वतन्त्रत्वाद् अशुभस्य च वर्जनात् ।   
> अभोक्ता शुभ-भोक्तृत्वाद् भोक्तेत्य् एव च तं विदुः ।   
> अन्यूनानाधिकत्वाच् च पूर्णः स्वानन्द-भोजनात् ।   
> विरागाच् च परस्यास्य भोक्तृत्व-प्रतिषेधनम् ॥ इति स्कान्दे ॥३३॥

———————————————————————————————————————

**श्रीधर-स्वामी (भावार्थ-दीपिका) : **भोग-रूपां लीलाम् आह—असाव् इति । असौ हरिर् भूत-सूक्ष्माणि चेन्द्रियाणि श्रोतादीनि चात्मा मन्श् च तैः स्वयं निर्मितेषु भूतेषु चतुर् विधेष्व् इति भोगो स्वातन्त्र्यं द्योत्यते । तद्-गुणांस् तत्-तद्-अनुरूपान् विषयान् इच्छया भुङ्क्ते भोजयतीति णिज्-अर्थो वा ज्ञेयः ॥ भुङ्क्ते पालयतीति वा । तदा त्व् आत्मनेपदम् आर्षम् । भुजोऽनवने इति स्मरणात् ॥३३॥

———————————————————————————————————————

**जीव-गोस्वामी (क्रम-सन्दर्भः) : **असाव् इति तत्-तल्-लीलावान् ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **असौ विश्वात्मा भूत-सूक्ष्माणि विषयाश् च इन्द्रियाणि च आत्मा मनश् च तैर् गुण-मयैर् भावैः । स्व-निर्मितेषु देव-तिर्यग्-आदिषु भूतेषु निर्विष्टः प्रविष्टः सन् तद्-गुणान् तद्-अनुरूपान् विषयान् । वैषयिक-सुखानि भुङ्क्ते इति जीवानां भोक्तृत्वम् अन्तर्यामिना विना न सिद्ध्यतीति वा जीवस्य तदीय-तटस्थ-शक्तित्वाद् वा जीव-द्वारा स्वयम् अन्तर्यामी भुङ्क्ते इति प्रयुज्यते । भोजयतीति जीवान् णिज्-अर्थो वा ज्ञेयः ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **पालनम् आह—असाविति । असौ विश्वात्मा पुमान् । भूतानि च सूक्ष्माणि च तन्-मात्राणि इन्द्रियाणि च श्रोत्रादीनि । आत्मानश् च महद् अहङ्कार-मनांसि तैर् निमितेषु भूतेषु चतुर्विधेष्व् अण्डजादिषु प्राणिषु निर्विष्टस् तद्-गुणांस् तद् अनुरूपान् विषयान् भुङ्क्ते भोजयति । अन्तर्भूत-णिजर्थोऽयं, भुङ्क्ते पालयति वा । आत्मनेपदम् अत्रार्षं, भुजोऽनवने इति स्मरणात् ॥३३॥

> **॥।**

॥ १.२.३४ ॥

**भावयत्य् एष सत्त्वेन लोकान् वै लोक-भावनः ।**

**लीलावतारानुरतो देव-तिर्यङ्-नरादिषु ॥ **

**श्रीधर-स्वामी (भावार्थ-दीपिका) : **इदानीं सूत जानासीति प्रश्नस्योत्तरम् आह । भावयति पालयति । एतत् तु सर्वावतार-साधारणं प्रयोजनम् । विशेषतः कृष्णावतारस्य कुन्ती-स्तुतौ वक्ष्यते । लोक-भावनो लोक-कर्ता । देवादिषु ये लीलावतारास् तेष्व् अनुरतोऽनुरक्तः ॥३४॥

———————————————————————————————————————

**जीव-गोस्वामी (क्रम-सन्दर्भः) : **भावयतीति विष्णुर् इति ज्ञेयम् । एतेन पूर्वोक्तेषु ब्रह्मत्वादिषु परमात्मत्वं दर्शितम् । अन्ये द्वे दर्शयिष्यते ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवम् अन्तर्यामिनः प्रतियोनि-नानात्वेन नानात्वम् औपाधिकम् उक्तम् । भगवतस् तु विनैवोपाधिं नित्ययैव लीलया स्वरूपेणैव नानात्वम् आह—भावयति पालयतीति । यद् वा, लोकान् भाववतः स्व-प्रेम-युक्तान् करोतीति । सर्वावतार-साधारण-प्रयोजनम् । लोक-भावनः यतो लोक-कर्ता ॥३४॥

इति सारार्थ-दर्शिन्यां हर्षिण्यां भक्त-चेतसाम् ।

द्वितीयः प्रथमेऽध्यायः सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : **सूत जानासि [भा।पु। १.१.१२] इति प्रश्नस्योत्तरम् आह—भावयतीति । एष भगवान् सत्त्वेन स्वप्रवर्तितेन गुणेन लोकान् भुवनानि भावयति पालयति यतो लोक-भावनो विश्व-कर्तेति सर्वावतार-तुल्यं प्रयोजनं कृष्णावतारस्य तु कुन्ती-स्तोत्रे बोध्यम् । कीदृशः? देवादिषु ये लीलावतारास् तेष्व् अनुरतो निविष्टः ॥३४॥

इति श्री-वैष्णवानन्दिन्यां  प्रथम-स्कन्ध-टिप्पन्यां द्वितीयोऽध्यायः ॥२॥

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां प्रथम-स्कन्धे

नैमिषीयोपाख्याने श्री-भगवद्-अनुभाव-वर्णनं नाम

द्वितीयोऽध्यायः ।

॥२॥

**॥।** 

(१.३)


## तृतीयोऽध्यायः


## भगवतस् चतुर्विंशत्य्-अवताराणां सङ्क्षेपतो वर्णनम् ।

॥ १.३.१ ॥ 

**सूत उवाच—**

**जगृहे पौरुषं रूपं भगवान् महद्-आदिभिः ।**

**सम्भूतं षोडश-कलम् आदौ लोक-सिसृक्षया ॥**

**मध्वाचार्यः (भागवत-तात्पर्यम्) : **व्यक्त्य्-अपेक्षया जगृह इति । तथा हि तन्त्र-भागवते—


> अहेयम् अनुपादेयं यद् रूपं नित्यम् अव्ययम् ।  
> स एवापेक्ष्य रूपाणां व्यक्तिम् एव जनार्दनः ॥  
> अगृह्णाद् व्यसृजच् चेति कृष्ण-रामादिकां तनुम् ।  
> पठ्यते भगवान् ईशो मूढ-बुद्धि-व्यपेक्षया ॥  
> तमसाद्य् उपगूढस्य यत् तमः पानम् ईशितुः ।  
> एतत्-पुरुष-रूपस्य ग्रहणं समुदीर्यते ॥  
> कृष्ण-रामादि-रूपाणां लोक-व्यक्तिम् अपेक्षया ॥ इति।

**महद्-आदिभिः**—सम्भूतम् अन्तर्गतं महद् आदि । न महद्-आदि शरीरम् । षोडश-कलम् । यस्मिन् नेताः षोडश-कलाः प्रभवन्ति इति श्रुतिः ।


> यत् किञ्चिद् इह लोके वै देह-बद्धं विशां पते ।  
> सर्वं पञ्चभिर् आविष्टं भूतैर् ईश्वर-बुद्धि-जैः ॥  
> ईश्वरो हि महद्-भूतं प्रभुर् नारायणो विराट् ।  
> भूतान्तरात्मा विज्ञेयः सगुणो निर्गुणोऽपि च ॥  
> भूत-प्रलयम् अव्यक्तं शुश्रूषुर् नृप-सत्तम ॥   
> इति मोक्ष-धर्मे [म।भा। १२.३३५.१०-११]

नासीद् अहोनरात्रिर् आसीन् नासद् आसीत् तन् महद् वपुस् तद्-आभवद् विश्वरूपं सा विश्व-रूपस्य रजनि इति भाल्लवेय-श्रुतिः ।


> न तस्य प्राकृता मूर्तिर् मांस-मेदोऽस्थि-सम्भवा ।  
> न योगित्वाद् ईश्वरत्वात् सत्य-रूपोऽच्युतो विभुः ॥ इति वाराहे ।  
> सर्वे नित्याः शाश्वताश् देहास् तस्य परात्मनः ।  
> हानोपादान-रहिता नैव प्रकृतिजाः क्वचित् ॥  
> परमानन्द-सन्दोहा ज्ञान-मात्राश् च सर्वशः ।  
> सर्वे सर्व-गुणैः पूर्णाः सर्वे भेद-विवर्जिताः ॥  
> अन्यूनानधिकाश् चैव गुणैः सर्वैश् च सर्वतः ।  
> देहि-देह-भिदा चैव नेश्वरे विद्यते क्वचित् ॥  
> तत् स्वीकारादि-शब्दस् तु हस्त स्वीकारवत् स्मृतः ।  
> वैलक्षण्यान् न वा तत्र ज्ञान-मात्रार्थम् ईरितम् ॥  
> केवलैश्वर्य-संयोगाद् ईश्वरः प्रकृतेः परः ।  
> जातो गतस् त्व् इदं रूपं तद् इत्य्-आदि व्यवक्षते ॥ इति महा-वाराहे ।

एकम् एवाद्वितीयं नेह नानास्ति किञ्चन । एवं धर्मान् पृथक् पश्यन्न् इत्य्-आदि च । तस्यैवास्थूलत्वाद् वैश्वर्य-योगात् । तथा च कौर्मे—


> अस्थूलश् चानणुश् चैव स्थूलोऽणुश् चैव सर्वतः ।  
> अवर्णः सर्वतः प्रोक्तः श्यामो रक्तान-लोचनः ॥  
> ऐश्वर्य-योगाद् भगवान् विरुद्धार्थोऽभिधीयते ।  
> तथापि दोषाः परमे नैवाहार्याः कथञ्चन ।  
> गुणाविरुद्धा अपि तु समाहार्याश् च सर्वतः ॥ इति विष्णु-धर्मोत्तरे च ।  
> गुणाः सर्वेऽपि युज्यते ह्य् ऐश्वर्यात् पुरुषोत्तमे ।  
> दोषाः कथञ्चिन् नैवात्र युज्यन्ते परमो हि सः ॥  
> गुण-दोषौ माययैव केचिद् आहुर् अपण्डिताः ।  
> न तत्र माया-मायावी तदीयौ तौ कुतो ह्य् अतः ॥  
> तस्मान् न मायया सर्वं सर्वम् ऐश्वर्य-सम्भवम् ।  
> अमायो हीश्वरो यस्मात् तस्मात् तं परमं विदुः ॥ इति ॥१॥

———————————————————————————————————————

**श्रीधर-स्वामी (भावार्थ-दीपिका) :**

अवतार-कथा-प्रश्ने तृतीये तूत्तराभिधा ।

पुरुषाद्य्-अवतारोक्त्या तत्-तच्-चारित्र-वर्णनैः ॥

यद् उक्तम् अथाख्याहि हरेर् धीमन्न् अवतार-कथाः शुभाः [भा।पु। १.१.१८] इति तद्-उत्तरत्वेनावतारान् अनुक्रमिष्यन् प्रथमं पुरुषावतारम् आह—जगृह इति पञ्चभिः । **महद्-आदिभिर्** महद्-अहङ्कार-पञ्च-तन्मात्रैः **संभूतं** सुनिष्पन्नम् । एकादशेन्द्रियाणि पं च महा-भूतानीति **षोडश कला** आंशा यस्मिन् । यद्य् अपि भगवद्-विग्रहो नैवंभूतः, तथापि विराड् जीवान्तर्यामिणो[^३३] भगवतो विराड्-रूपेणोपासनार्थम् एवम् उक्तम् इति द्रष्टव्यम् ॥१॥ 

[^३३]:
    देहान्तर्यामिण इति पाठोऽपि क्वचित् दृश्यते ।


———————————————————————————————————————

**जीव-गोस्वामी (क्रम-सन्दर्भः) : **जगृह इति । तत्र ब्रह्मेति परमात्मेत्य् अत्र यो भगवान् निर्दिष्टः[भा।पु। १.२.३०[^३४]], **स एवेदम्** इत्य्-आदौ च यस्यैवाविर्भावा महत्-स्रष्ट्र् आदयो विष्णु-पर्यन्ता निर्दिष्टाः, स भगवान् स्वयं श्री-कृष्ण एवेति पूर्व-दर्शित-शौनकाद्य्-अभीष्ट-निजाभिमत-स्थापनाय परमात्मनो विशेषानुवाद-पूर्वकं दर्शयितुं तत्-प्रसङ्गेनान्यान् अवतारान् कथयितुं, तत्रैव ब्रह्म च निर्देष्टुम् आरभते—जगृह इति । 

[^३४]:
    स एवेदं ससर्जाग्रे भगवान् आत्म-मायया ।
    सद्-असद्-रूपया चासौ गुणमयागुणो विभुः ॥ इति पुरिदास-संस्कारेण निर्दिष्टम्।


**यःश्री-भगवान्** पूर्ण-षड्-ऐश्वर्यत्वेन पूर्वं निर्दिष्टः, स एव **पौरुषं रूपं,** पुरुषत्वेनाम्नायते यद् रूपं तद् एव **आदौ** सर्गारम्भे **जगृहे**, प्राकृत-प्रलये स्वस्मिन् लीनं सत् प्रकटतया स्वीकृतवान् । 

किम्-अर्थम् ? तत्राह—**लोक-सिसृक्षया** । तस्मिन्न् एव लीनानां लोकानां समष्टि-व्यष्ट्य्-उपाधि-जीवानां सिसृक्षया प्रादुर्भावनार्थम् इत्य् अर्थः । 

कीदृशं सत् तद्-रूपं लीनम् आसीत् ? तत्राह—**महद्-आदिभिः सम्भूतं** मिलितम्, अन्तर्भूत-महद्-आदि-तत्त्वम् इत्य् अर्थः । सम्भूयाम्भोधिम् अभ्येति महा-नद्यो नगापागाः [शिशु।व। २.१००] इति सम्भूतिर् मिलनार्थः । तत्र हि महद्-आदीनि लीनान्य् आसन्न् इति । तद् एवं, 


> विष्णोस् तु त्रीणि रूपाणि पुरुषाख्यान्य् अथो विदुः ।  
> एकं तु महतः स्रष्टृ द्वितीयं तन्तु-संस्थितम् ।  
> तृतीयं सर्व-भूतस्थं तानि ज्ञात्वा विमुच्यते ॥

इति नारदीय-तन्त्रादौ महत्-स्रष्टृत्वेन प्रथमं पुरुषाख्यं रूपं यच् छ्रूयते, तस्मिन्न् आविरभूल् लिङ्गे महा-विष्णुर् जगत्-पतिः [ब्र।सं। ५.८] इत्य्-आदि, 


> नारायणः स भगवान् आपस् तस्मात् सनातनात् ।   
> आविरासन् कारणार्णोनिधिं सङ्कर्षणात्मकः ।  
> योग-निद्रां गतस् तस्मिन् सहस्रांशः स्वयं महान् ॥ [ब्र।सं। ५.१२]

इत्य्-आदि ब्रह्म-संहितादौ कारणार्णव-शायि-सङ्कर्षणत्वेन श्रूयते, तद् एव जगृहे इति प्रतिपादितम् । 

पुनः कीदृशं तद्-रूपम् ? तत्राह—**षोडश-कलं**, तत्-सृष्ट्य्-उपयोगि-पूर्ण-शक्तिर् इत्य् अर्थः । तद् एवं यस् तद्-रूपं जगृहे, स भगवान् । यत् तु तेन गृहीतम्, तत् तु स्व-सृज्यानाम् आश्रयत्वात् परमात्मेति पर्यवसितम् ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

अवतार-कथा ब्रूहीत्य् अस्योत्तरतयोच्यते ।

भगवान् जन्म-कर्मभ्यां तृतीयेनैक-मूर्तिमान् ॥

पूर्वाध्यायान्ते लीलावतारानुरत [भा।पु। १.२.३४] इत्य् उक्तम् । तत्र कास् तस्य लीलाः ? के वा अवताराः ? इत्य् अपेक्षायां प्रथमं पुरुषावतारम् आह—जगृह इति पञ्चभिः । **पौरुषं** पुरुषाकारं पुरुष-सञ्ज्ञं वा ।

ननु **जगृहे** इति चेद् उच्यते—तर्हि तद्-रूपं पूर्वं नासीद् इत्य् अवगत्या तद्-रूपस्यानित्यत्वं प्रसक्तम् इत्य् अत आह—**सम्यग् भूतं** परम-सत्यं पूर्व-पूर्वम् अपि सदैव स्वरूपेण स्थितम् एव तत् जगृहे, लोक-सृष्ट्य्-अर्थम् उपादत्त ग्रहणस्य विद्यमान-वस्तु-विषयत्वात् । घटस्याविद्यमानत्वे घटं जग्राहेति प्रयोगादर्शनाच् च । राजा सेनान्यं दिग्विजिगीषया स्व-सङ्गे जग्राहेतिवत् । युक्ते क्ष्माद् आवृते भूतं प्राण्य्-अतीते समे त्रिष्व् इत्य् अमरः । उत्तरत्रापि स एव प्रथमं देव [भा।पु। १.३.६] इत्य् आदौ । सर्वत्र सम्भूतम् इति पदम् अनुवर्तनीयम् । **महद्-आदिभिर्** महत्-तत्त्वाहङ्कारादिभिर् लोकानां समष्टि-व्यष्टीनां भुवनानां वा या स्रष्टुम् इच्छा, तया **षोडशैव कला **यस्मिन्न् इति राका-चन्द्रम् इव मत्स्य-कूर्माद्य्-अवतारान् अपेक्ष्य परिपूर्णम् इत्य् अर्थः । कला तु षोडशो भाग इत्य् अभिधानात् । तत्र योऽयं भगवान् स पर-व्योमाधिनाथः, तेन गृहीतं यत् षोडश-कलं रूपं, स महा-विष्णुः प्रकृतीक्षण-कर्ता सङ्कर्षणांशः कारणार्णवशायी प्रथमः पुरुषो भागवतामृतोक्त-युक्त्या ज्ञेयः ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

पुरुषाद्य् अवताराणां जन्म-कर्म-कथाः शुभाः । \
तृतीयेऽस्मिन् प्रकीर्त्यन्ते याः पृष्टा मुनिभिः पुरा ॥

अथाख्याहि हरेर् धीमन्न् अवतार-कथाः इति [भा।पु। १.१.१८] प्राक् पृष्टास् तद् उत्तरत्वेनावतारान् अनुक्रमिष्यन्न् आदौ पुरुषावतारम् आह—जगृह इति पञ्चभिः । स ऐक्षत, लोकान्नु सृजा [ऐ।उ। १.१] इति श्रुत्युक्तो भगवान् । स्व-वीक्षण-विक्षुव्धायाः प्रकृतेः परिणामैर् महद् अहङ्कार-तन्-मात्रादिभि-लोक-सिसृक्षया तैर् भुवनानि सृजेयम् इति वाञ्छया हेतुना पौरुषं पुरुषाकारं पुरुष-सञ्ज्ञं वा रूपं विग्रहं जगृहे, स्थितम् एव तद्-रूपं लोक-सृष्ट्य् अर्थम् उपादत्त न्ययुङ्क्तेति यावत्, घटस्य स्थितत्वे तं गृहाणेति प्रयोगात् । एतद् बोधयितुं तं विशिनष्टि—सम्भूतम् इति, युक्ते क्ष्माद् आवृते भूतं प्राण्यतीते समे त्रिषु इति नानार्थ-वर्गात् सम्यक् सत्यम् इत्य् अर्थः । षोडश कलाः श्र्यादयो विमलादयश् च यस्मिंस् तद् इति प्रथम-पुरुषः सङ्कर्षणोऽयं कारणोदशयः ॥१॥

> **॥।**

॥ १.३.२ ॥ 

**यस्याम्भसि शयानस्य योग-निद्रां वितन्वतः ।**

**नाभि-ह्रदाम्बुजाद् आसीद् ब्रह्मा विश्व-सृजां पतिः ॥**

**श्रीधर-स्वामी (भावार्थ-दीपिका) : **कोऽसौ भगवान् ? इत्य् अपेक्षायां तं विशिनष्टि—यस्याम्भसि एकार्णवे शयनस्य विश्रान्तस्य । तत्र च योगः समाधिस् तद्-रूपां निद्रां विस्तारयतो नाभिर् एव ह्रदस् तस्मिन् यद्-अम्बुजं तस्मात् सकाशाद् ब्रह्मासीद् अभूत् पाद्मे कल्पे । स पौरुषं रूपं जगृहे ॥२॥

———————————————————————————————————————

**जीव-गोस्वामी (क्रम-सन्दर्भः) : **तस्य पुरुष-रूपस्य विसर्ग-निदानत्वम् अपि प्रतिपादयितुम् आह सार्धेन । यस्य पौरुष-रूपस्य द्वितीयेन व्यूहेन ब्रह्माण्डं प्रविश्य अम्भसि गर्भोदके शयानस्येत्य् आदि योज्यम् । टीकायां पाद्म इत्य् अत्र ब्राह्म इति वाच्यम् ॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यस्य पुरुषस्य अम्भसि स्वरोम-कूपस्थ-ब्रह्माण्डान्तरे एकैक-प्रकाशेन प्रविश्य स्व-सृष्टे गर्भोदे शयानस्य योगः समाधिस् तद्-रूपां निद्रां विस्तारयतः । यस्य नाभि-ह्रदाम्बुजस्य अवयवानां संस्थानैः प्रदेश-विशेषैर् लोक-विस्तरः पातालादि-सत्यान्त-भुवन-विन्यासः इत्य् अयं पद्मनाभोऽनिरुद्धांशो गर्भोदशायी द्वितीयो ज्ञेयः । यस् तु पूर्वाध्याये हरि-विरिञ्च-हरेति सञ्ज्ञा इत्य् अत्र हरिर् इति पठितः । स क्षीरोदशायी अनिरुद्धांशस् तृतीयः पुरुषो ज्ञेय इति पुरुष-त्रयम् । तत्र प्रथमः प्रकृतिर् अन्तर्यामी । द्वितीयः समष्टि-विराजः । तृतीयो व्यष्टीनाम् इति । त्रय एवांशेनान्तर्यामिनः । तद् उक्तं—


> एकं तु महतः स्रष्टृ द्वितीयं तन्तु-संस्थितम् ।  
> तृतीयं सर्व-भूतस्थं तानि ज्ञात्वा विमुच्यते ॥ इति ।

एवं चैतत् प्रकरण-व्यञ्जिता महा-विष्णोर् लीला-कथा-परिपाटी चेयम् । यदैव तस्य पुनर् अपि प्रदेश-विशेषे शयनेच्छा अजनिष्ट तदा कारणार्णवे शयान एव स्व-निश्वास-निष्क्रमण-प्रथम-क्षणे स्व-शक्तिं मायाम् ऐक्षिष्ट । तय च तद्-इङ्गित-ज्ञया तद्-इच्छा-बलाल् लब्ध-सामर्थ्यया महत्-तत्त्वादि-तत्त्वानि स्वत एव निष्कास्य ब्रह्माण्डं तैः सृष्ट्वा स्व-प्रभुर् विज्ञाप्यते स्म—हे नाथ शयितुम् आगच्छेति ततोऽसौ तत्र गत्वा निमेष-मात्रं शयित्वा यदैव पुनर् आगतवान् तदैव तद् ब्रह्माण्डं शयन-मन्दिरं निर्माल्यम् इव माययैव सा दूरीचकार । पुनर् अपि नवीन-मन्दिरे तं शाययितुम् एवं च ब्रह्मणः परार्ध-द्वयं गच्छति स्म । यद् उक्तं तृतीये निमेष उपचार्यत इति ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : **यस्येति—यस्य भगवतोऽम्भसि सृष्टाण्ड गर्भोद-समुद्रे रूपान्तरेण शयानस्य नाभीह्रदाम्बुजाद् ब्रह्ह्मासीत् । योगः समाधिस् तद्-रूपां निद्रां वितन्वतः विश्वसृजां दक्षादीनां पतिर् इति ॥२॥

> **॥।**

॥ १.३.३ ॥ 

**यस्यावयव-संस्थानैः कल्पितो लोक-विस्तरः ।**

**तद् वै भगवतो रूपं विशुद्धं सत्त्वम् ऊर्जितम् ॥**

**मध्वाचार्यः (भागवत-तात्पर्यम्) : **यस्यावयव-संस्थानैः । नाभ्या आसीद् अन्तरिक्षम् इत्य्-आदि । 


> सत्त्वं साधु-गुणत्वं ज्ञान-बल-रूपं च ।   
> बल-ज्ञान-समाहारः सत्त्वम् इत्य् अभिधीयत ॥ इति मात्स्ये ॥३॥

———————————————————————————————————————

**श्रीधर-स्वामी (भावार्थ-दीपिका) : **कीदृशं रूपम् ? तद् आह—यस्येति । ननु कीदृशो विग्रहस् तस्य योऽम्भसि शेते स्म तद् आह । तत् तस्य भगवतो रूपं तु विशुद्धं रज-आदि-गुणान्तरेणासंभिन्नम् अत एवोर्जितं निरतिशयं सत्त्वम् ॥३॥

———————————————————————————————————————

**जीव-गोस्वामी (क्रम-सन्दर्भः) : **यस्य च तादृशत्वेन तत्र शयानस्यावयव-संस्थानैः साक्षाच्-छ्री-चरणादि-सन्निवेशे लोकस्य विस्तरो विस्तारो विराड्-आकारः प्रपञ्चः कल्पितः । यथा तद्-अवयव-सन्निवेशस् तथैव पातालम् एतस्य हि पाद-मूलं [भा।पु। २.१.२६] इत्य्-आदिना नवीनोपासकान् प्रति मनः-स्थैर्याय प्रख्यापितः । न तु वस्तुतस् तद् एव यस्य रूपम् इत्य् अर्थः । यद् वा चन्द्रमा मनसो जातः इत्य् आरभ्य पद्भ्यां भूमिर् दिशः श्रोत्रात् तथा लोकान् अकल्पयत् [ऋक् १०.९०.१३-१४] इति श्रुतेस् तैर् हेतु-भूतैर् लोक-विस्तारो रचित इत्य् अर्थः ।

तथा च भारते मोक्ष-धर्म-नारायणीये गर्भोदके शयानस्य रूपान्तरेण श्वेतद्वीप-पतेर् वाक्यम्—


> अस्मन् मूर्तिश् चतुर्थी या सासृजच् छेषम् अव्ययम् ।  
> स हि सङ्कर्षणः प्रोक्तः प्रद्युम्नं सोऽप्य् अजीजनत् ॥  
> प्रद्युम्नाद् अनिरुद्धोऽहं सर्गो मम पुनः पुनः ।  
> अनिरुद्धात् तथा ब्रह्मा तत्रादि कमलोद्भवः ॥  
> ब्रह्मणः सर्वभूतानि चराणि स्थावराणि च ॥ [म।भा। १२.३२६.६८-७०]

तत्रैव वेद-व्यासः—-


> परमात्मेति यं प्राहुः साङ्ख्ययोगविदो जनाः ।  
> महापुरुष सञ्ज्ञां स लभते स्वेन कर्मणा ॥  
> तस्मात् प्रसूतम् अव्यक्तं प्रधानं तद् विदुर् बुधाः ।  
> अव्यक्ताद् व्यक्तम् उत्पन्नं लोकसृष्ट्य् अर्थम् ईश्वरात् ॥  
> अनिरुद्धो हि लोकेषु महान् आत्मेति कथ्यते ।  
> योऽसौ व्यक्तत्वम् आपन्नो निर्ममे च पितामहम् ॥ [म।भा। १२.३२७.२४-२६] इति ।

तद् एवं सङ्कर्षणस्य वैभवम् उक्त्वानिरुद्धस्याप्य् आह अनिरुद्धो हीति । लोकेषु प्रत्येक-ब्रह्माण्डेषु महान् आत्मा परमात्मा । व्यक्तत्वं प्राकट्यं प्रद्युम्नाद् इति शेषः । सुतेन त्व् अभेद-विवक्षया प्रद्युम्नः पृथङ् नोक्तः विष्णोस् तु त्रीणि रूपाणि इतिवत् । सेयं प्रक्रिया द्वितीय-स्कन्धस्य सष्ठे दृश्यते, यथा स एष आद्यः पुरुषः [भा।पु। २.९.३९] इत्य्-आदि-पद्ये टीका—स एष आद्यो भगवान् यः पुरुषावतारः सन् सृष्ट्य्-आदिकं करोति इत्य् एषा । 

एवम् आद्योऽवतारः पुरुषः परस्य [भा।पु। २.६.४२] इत्य् अत्र टीका परस्य भूम्नः पुरुषः प्रकृति-प्रवर्तको यस्य सहस्र-शीर्षा [ऋक् १०.९०.१] इत्य् आद्य्-उक्तो लीला-विग्रहः स आद्योऽवतारः इत्य् एषा । तथा तृतीयस्य विंशे देवेन [भा।पु। ३.२०.१२] इत्य्-आदिकं सोऽनु इत्य् अन्तं स-टीकम् एव प्रकरणम् अत्रानुसन्धेयम् । तस्माद् विराट्त्वेन तद्-रूपं _न व्याख्यातम्।_ तस्माच् च वासुदेव-स्थानीयो भगवान् पुरुषाद् अन्य एवेत्य् आयातम् । 

अथ तस्य रूप-द्वयस्य सामान्यत एकत्वेन स्वरूपम् आह—तद् इति । तच् छ्री-भगवतः पौरुषं रूपम् । वै प्रसिद्धौ । विशुद्धोऽर्जित-सत्त्वादिभिर् व्यक्तत्वाच् छक्ति-स्वरूपयोर् अभेदाच् च तद्-रूपम् एवेत्य् अर्थः । उक्तं च द्वितीयं पुरुष-व्यूहम् अधिकृत्य स्वरूपत्वं तद्-रूपस्य—नातः परं परम यद् भवतः स्वरूपं [भा।पु। ३.९.३] इत्य् अत्र । विशुद्धं जाड्यांशेनापि रहितम्, स्वरूप-शक्ति-वृत्तित्वात् । ऊर्जितं सर्वतो बलवत् परमानन्द-रूपत्वात्—को ह्य् एवान्यात् कः प्राण्यात् यद् एष आकाश आनन्दो न स्यात् [तै।उ। २.७.१] इति श्रुतेः । तस्माच् छाक्षाद् भगवद्-रूपे तु कैमुत्यम् एवायातम् ॥३॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तन्-मूर्तीनाम् अप्राकृतत्वम् आह । विशुद्धं रज आद्य-मिश्रम् अत एवोर्जितं श्रेष्ठम् अप्राकृतं सच्-चिद्-आनन्द-घनम् इत्य् अर्थः ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : **यस्य रूपस्यावयव-संस्थानैः पादाद्यङ्ग-सन्निवेशैस् तत्-सादृश्येन लोक-विस्तरः पातालादि-सत्यान्तः कल्पितः । पातालम् एतस्य हि पाद-मूलम् [भा।पु। २.१.२६] इत्य्-आदि-वाक्यैः स्थूलधियां चित्त-स्थैर्यायोपदिष्टः । येन रूपेण शेते तद्-रूपं वै निश्चये विशुद्धं जाड्यांशेनापि रहितं स्व-प्रकाशता-शक्ति-लक्षणं सत्त्वम्, अत उर्जितं बलवत् स्मृतं सत् प्रकृतेर् निरासकम् इत्य् अर्थः ॥३॥

> **॥।**

॥ १.३.४ ॥ 

**पश्यन्त्य् अदो रूपम् अदभ्र-चक्षुषा**

**सहस्र-पादोरु-भुजाननाद्भुतम् ।**

**सहस्र-मूर्ध-श्रवणाक्षि-नासिकं**

**सहस्र-मौल्य्-अम्बर-कुण्डलोल्लसत् ॥**

**श्रीधर-स्वामी (भावार्थ-दीपिका) : **एतच् च योगिनां प्रत्यक्षम् आह—पश्यन्तीति । अदभ्रम् अनल्पं ज्ञानात्मकं यच् चक्षुस् तेन । सहस्रम् अपरिमितानि यानि पादादीनि तैर् उद्भुतम् । सहस्रं मूर्धादयो यस्मिंस् तत् । सहस्रं यानि मौल्य्-आदीनि तैर् उल्लसच् छोभमानम् ॥४॥

———————————————————————————————————————

**जीव-गोस्वामी (क्रम-सन्दर्भः) : **तद् एवं पुरुषस्य द्विधा स्थान-कर्मणी उक्त्वा स्वरूपवद् आकारं त्व् एक-प्रकारम् आह—-पश्यन्तीति । अदः पौरुष-रूपम् अदभ्र-चक्षुषा भक्त्य्-आख्येन । पुरुषः स परः पार्थ भक्त्या लभ्यस् त्व् अनन्यया [गीता। ८.२२] इत्य् उक्तेः । भक्तिर् एवैनं नयति, भक्तिर् एवैनं दर्शयति इत्य्-आदि श्रुतेश् च । तत्र प्रथम-पुरुषस्य सहस्र-पादादित्वं परमात्म-सन्दर्भे व्यञ्जितम् । तृतीयस्याष्टमे तु द्वितीयं पुरुष-व्यूहम् उपलक्ष्य—वेणु-भुजाङ्घ्रिपाङ्घ्रेः [भा।पु। ३.८.२४] इति, दोर् दण्ड-सहस्र-शाखं [भा।पु। ३.८.२९] इति, किरीट-साहस्र-हिरण्य-शृङ्गं [भा।पु। ३.८.३०] इति च । तथा नवमस्य चतुर्दशे श्री-शुकेन—


> सहस्र-शिरसः पुंसो नाभि-ह्रद-सरोरुहात् ।  
> जातस्यासीत् सुतो धातुर् अत्रिः पितृ-समो गुणैः ॥ [भा।पु। ९.१४.२] इति ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एतच् च भक्ति-सिद्धानां प्रत्यक्षम् इत्य् आह—पश्यन्तीति । अदभ्रम् अनल्पम् अप्राकृतं यच् चक्षुस् तेन ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **एतच् च रूपं भक्त्या सिद्धानां चाक्षुषञ्चेत्य् आह—पश्यन्त इति अदभ्रमन् अल्पं यद्-भक्ति-संस्कृतं चक्षुस् तेन । मौलयः शिरोऽवतंसाः । स्फुटम् अन्यत् ॥४॥

> **॥।**

॥ १.३.५ ॥ 

**एतन् नानावताराणां निधानं बीजम् अव्ययम् ।**

**यस्यांशांशेन सृज्यन्ते देव-तिर्यङ्-नरादयः ॥**

**मध्वाचार्यः (भागवत-तात्पर्यम्) : **निधानम् अत्रैकीभवन्त्य् अन्तत इति । **अंशांशेन** सामर्थ्यैक-देशेन । ब्राह्मे च यच्-छक्त्यैकं च सम्भूतं जगद् एतच् चराचरम् इति ॥५॥

———————————————————————————————————————

**श्रीधर-स्वामी (भावार्थ-दीपिका) : **एतत् तु कूट-स्थं, न त्व् अन्यावतारवद् आविर्भाव-तिरोभाववद् इत्य् आह—एतद् इति । **एतद्**-आदि नारायण-रूपम् । निधीयतेऽस्म्निन्न् इति **निधानम्**, कार्यावसाने प्रवेश-स्थानम् इत्य् अर्थः । **बीजम्** उद्गम-स्थानम् । बीजत्वेऽपि नान्य-बीज-तुल्यं किं त्व् **अव्ययम्** । न केवलम् अवताराणाम् एव बीजं, किं तु सर्व-प्राणिनाम् अपीत्य् आह । **यस्यांशो** ब्रह्मा, तस्य **अंशो** मरीच्य्-आदिः, तेन ॥५॥

———————————————————————————————————————

**जीव-गोस्वामी (क्रम-सन्दर्भः) : **तत्र श्री-भगवन्तं सुष्ठु स्पष्टीकर्तुं गर्भोदक-स्थस्य द्वितीयस्य पुरुषस्य व्यूहस्य नानावतारित्वं विवृणोति—एतद् इति । ब्रह्माण्डस्थम् इत्य् अर्थः । निधानं सागराणां समुद्र इव सदैवाश्रयः । अत एवाव्ययम् अनपक्षयम् । बीजम् उद्गम-स्थानम् । न केवलम् अवताराणां बीजं जगतोऽपीत्य् आह यस्यांशांशेनेति ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **षोडश-कलत्वेन यत् पूर्णत्वम् उक्तं तद् दर्शयति—एतद् इति । बीजत्वेऽपि नाना-बीज-तुल्यं किन्तु निधानं निधिर् अंशीभूतम् इत्य् अर्थः । वक्ष्यमाणा अवतारा एतस्यांशा इति भावः । न व्यतीत्य्-अव्ययं नित्यं यस्यांशो ब्रह्मा तस्यांशो मरीच्य्-आदिस् तेनेति । देवादयो विभूतय उक्ताः ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : **एतद्-रूपं वक्ष्यमाणानाम् अवतारणाम् अवतारीत्य् आह—एतद् इति । निधानम् अंशि, बीजत्वेऽपि नान्य-बीज-तुल्यम् इत्य् आह—अव्ययं नित्यं, यस्यांशो विरञ्चिस् तस्यांशो । मरीच्यादिस् तेनेति देवादयो । विभूतयः सृज्यन्ते—इति द्वितीयः पुरुषः प्रद्युम्नोऽयं गर्भोदशयः । यस् तु प्राक् सत्त्वं रजस् तमः इति पद्ये [भा।पु। १.२.१३] हरिर् उक्तः, स खलु तृतीयः पुरुषोऽनिरुद्धो । बोध्यः । एयां एयाणां सङ्कर्षणादित्वं ब्रह्म-संहितायां व्यक्तं—प्रथमः प्रकृतेर् अन्तर्यामी, द्वितीयो विरञ्चेः, तृतीयस् तु प्रादेश-मात्रः सन्नस्मदादिजीवानाम् इति ज्ञेयम् । पुरुष-सञ्ज्ञत्वञ् च सात्वत-तन्त्रे—


> विष्णोस् तु त्रीणि रूपाणि पुरुषाख्यान्यथो विदुः ।   
> एकन् तु महतः स्रष्ट्र द्वितीयन्त्व् अण्ड-संस्थितम् ।   
> तृतीयं सर्व-भूतस्थं तानि ज्ञात्वा विमुच्यते ॥ इति,

ननु नारायणीये [शान्ति-पर्व ३३९.७२-७४] पठ्यते—


> अस्मन्-मूर्तिश् चतुर्थी या सासृजच्-छेषव्य् अयम् ।   
> स हि सङ्कर्षणः प्रोक्तः प्रद्युम्नं सोऽप्य् अजीजनत् ।   
> प्रद्युम्नाच्-चानिरुद्धोऽहं सर्गो मम पुनः पुनः ।   
> अनिरुद्धात्-तथा ब्रह्मा तन्-नाभिकमलोद्भवः । इति ।

अनिरुद्धो हि लोकानां महानत्मेति कथ्यते । योऽसौ व्यक्तत्वम् आपन्नो निर्ममे च पितामहम् । [शान्ति-पर्व ३४०.३०-३१] इति च । अत्रानिरुद्धाद्-विरञ्चेर् जन्म यद् उच्यते, तत्-तु तस्य प्रद्युम्नाभेदेनैव सङ्गमनीयम्, अन्यथा यस् ताम्भसि [भा।पु। १.३.२] इत्य् एतद्-व्याकुप्येत् ॥५॥

> **॥।**

॥ १.३.६ ॥ 

**स एव प्रथमं देवः कौमारं सर्गम् आश्रितः ।**

**चचार दुश्चरं ब्रह्मा ब्रह्मचर्यम् अखण्डितम् ॥**

**मध्वाचार्यः (भागवत-तात्पर्यम्) : **


> कुमारो नाम भगवान् स्वयं स्वस्माद् अजायत ।  
> दिदेश ब्रह्मणे ब्रह्म ब्रह्मचर्य-स्थितो विभुः ॥  
> यस्मात् सनत्-कुमारश् च ब्रह्मचर्यम् अपालयत् ।  
> यः स्थाणोः स्थाणुतां प्रादाद् भगवान् अव्ययो हरिः ॥ इति ब्राह्मे ॥६॥

———————————————————————————————————————

**श्रीधर-स्वामी (भावार्थ-दीपिका) : **सनत्-कुमाराद्य्-अवतारं तच्-चरित्रं चाह—स एवेति । कौमार आर्षः प्राजापत्यो मानव इत्य् आदीनि सर्ग-विशेष-नामानि । यः पौरुषं रूपं जगृहे स एव देवः कौमाराख्यं सर्गम् आस्थितः सन् ब्रह्मा ब्राह्मणो भूत्वा ब्रह्मचर्यं चचार । प्रथम-द्वितीयादि-शब्दा निर्देश-मात्रापेक्षया ॥६॥

———————————————————————————————————————

**जीव-गोस्वामी (क्रम-सन्दर्भः) : **अथ प्राचुर्येण तद्-अवतारान् कथयंस् तद्-ऐक्य-विवक्षया तद्-अंशांशिनाम् अप्य् अविर्भाव-मात्रं गणयति विंशत्या । तत्र स एवेति । योऽम्भसि शयानः, यश् च सहस्र-पादादि-रूपः, स एव पुरुषाख्यो **देवः** । एते चांश-कलाः पुंसः [भा।पु। १.३.२८] इत्य् उपसंहारस्यापि संवादात् । **कौमारं** चतुःसन-रूपम् । **ब्रह्मा** ब्रह्मणो भूत्वा ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सनत्-कुमाराद्य्-अवतारं तच्-चरित्रं चाह—स एवेति । यस्यांशांशेन देवादयः सृज्यन्ते, स एव पद्मनाभ इत्य् अर्थः । कौमारं सर्गम् आश्रितः । कुमारेषु प्रादुर्भावं प्राप्तः सन् ब्रह्मा ब्राह्मणो भूत्वा ब्रह्मचर्यं चचार, स्वयम् आचरणं लोकेषु प्रचारयामासेत्य् अर्थः । प्रथम-द्वितीयादि-शब्दा निर्देश-मात्रापेक्षया ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : **अथ सनत्कुमाराद्य् अवतारांस् तत्-कर्माणि चाह—स एवेति । स गर्भोदकशयः स्वयंप्रभोः कृष्णस्य स्वांशः कौमारं सर्गं कुमारेषु प्राकट्यम् आश्रितः प्राप्तः, ब्रह्मा विप्रो भूत्वाखण्डितं ब्रह्मचर्यञ्चचार लोकान् शिक्षयन् इति चतुर्भिर् एकोऽयम् अवतारः । अत्र प्रथमादि-शब्दाः सङ्ख्या-पूर्त्य् अपेक्षा न तु क्रमापेक्षा बोध्याः ॥६॥

> **॥।**

॥ १.३.७ ॥ 

**द्वितीयं तु भवायास्य रसातल-गतां महीम् ।**

**उद्धरिष्यन्न् उपादत्त यज्ञेशः सौकरं वपुः ॥**

**श्रीधर-स्वामी (भावार्थ-दीपिका) : **वराहावतारम् आह—द्वितीयम् इति । अस्य विश्वस्य भवायोद्भवाय महीम् उद्धरिष्यन्न् इति कर्मोक्तिः । एवं सर्वत्रावतारस् तत्-कर्म चोक्तम् इत्य् अनुसन्धेयम् ॥७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भवाय क्षेमाय उद्धरिष्यन्न् इति कर्मोक्तिः । एवं सर्वत्रावतारस् तत् कर्म चोक्तम् इत्य् अनुसन्धेयम् ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **द्वितीयन्व् इति—स देवः शौकरं वपु-रुपादत्त प्रकटितवान् । अस्य विश्वस्य भवाय मङ्गलाय प्रलये रसातल-गतां महीमुद्धरिष्यन्न् इति कर्मोक्तिः । एवं सर्व त्रावतारस्य तत्-कर्मणश् चोक्तिर् भव्या, स्वायम्-भुवीये ब्रह्मनासिकातो जातोऽयम् ॥७॥

> **॥।**

॥ १.३.८ ॥ 

**तृतीयम् ऋषि-सर्गं वै देवर्षित्वम् उपेत्य सः ।**

**तन्त्रं सात्वतम् आचष्ट नैष्कर्म्यं कर्मणां यतः ॥**

**मध्वाचार्यः (भागवत-तात्पर्यम्) :**


> अवतारस् तृतीयोऽस्य देवर्षिः प्रथितो दिवि ।   
> महि-दासस् त्व् ऐतरेयो यस् तन्त्रं नारदेऽवदत् ॥ इति च ॥८॥

———————————————————————————————————————

**श्रीधर-स्वामी (भावार्थ-दीपिका) : **नारदावतारम् आह—तृतीयम् इति । ऋषि-सर्गम् उपेत्य । तत्र च देवर्षित्वम् उपेत्येत्य् अर्थः । सात्वतं वैष्णवं तन्त्रं पञ्चरात्रागमम् आचष्टोक्तवान् । यतस् तन्त्रात् निर्गतं[^३५] कर्मत्वं बन्धु-हेतुत्वं, येभ्यस् तानि निष्कर्माणि, तेषां भावो नैष्कर्म्यम् । कर्मणाम् एव मोचकत्वं यतो भवति, तद् आचष्टेत्य् अर्थः ॥८॥

[^३५]:
    अयं ग्रन्थो बहुषु प्राचीन-पुस्तकेषु नोपलभ्यते ।


———————————————————————————————————————

**जीव-गोस्वामी (क्रम-सन्दर्भः) : **ऋषि-सर्गम् उपेत्य तत्रापि देवर्षित्वं नारदत्वम् उपेत्य । सात्वतं वैष्णवम् । तन्त्रं पञ्चरात्रागमम् । कर्मणा कर्माकारेणापि सतां श्री-भगवद्-धर्माणां यतस् तन्त्रान् नैष्कर्म्यं कर्म-बन्ध-मोचकत्वेन कर्मभ्यो निर्गतत्वं तेभ्यो भिन्नत्वं प्रतीयते इति शेषः ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ऋषिषु सर्गं प्रादुर्भावम् उपेत्य तत्र च देवर्षित्वं नारदत्वम् उपेत्येत्य् अर्थः । सात्वतं पञ्चरात्रागमं यतस् तन्त्रात् कर्मणां तत्रोक्तानां भगवद्-धर्माणां नैष्कर्म्यं कर्म-बन्ध-मोचकत्वम् ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **तृतीयम् इति—ऋषिषु सर्गं प्राकट्यं, तत्र च देवर्षित्वं नारदत्वम् उपेत्य सात्वतं पञ्च-रात्रं तन्त्रं, यतस् तन्त्रात् कर्मणां नैष्कर्म्यम् ईश्वरापणात् परिशोधित विष-पारद-न्यायेन कर्म-बन्ध-हारित्वं भवति ॥८॥

> **॥।**

॥ १.३.९ ॥ 

**तुर्ये धर्म-कला-सर्गे नर-नारायणाव् ऋषी ।**

**भूत्वात्मोपशमोपेतम् अकरोद् दुश्चरं तपः ॥**

**मध्वाचार्यः (भागवत-तात्पर्यम्) : **धर्म-कला सर्गः धर्मस्वांशावतारः । लोक-दृष्ट्यात्म-शमोपेतम् ॥९॥

———————————————————————————————————————

**श्रीधर-स्वामी (भावार्थ-दीपिका) : **नर-नारायणावतराम् आह—तुर्ये इति । **तुर्ये **चतुर्थेऽवतारे । **धर्मस्य कला** अंशः, भार्येत्य् अर्थः । अर्धो वा एष आत्मनो यत् पत्नी इति श्रुतेः । तस्याः **सर्गे** । **ऋषी भूत्वेत्य्** एकावतारत्वं दर्शयति ॥९॥

———————————————————————————————————————

**जीव-गोस्वामी (क्रम-सन्दर्भः) : **तुर्य इति स्पष्टम् ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तुर्ये चतुर्थेऽवतारे । धर्मस्य कला अंशः, भार्येत्य् अर्थः । अर्धो वा एष आत्मनो यत्-पत्नी इति श्रुतेः । तस्याः सर्गे प्रादुर्भावे ऋषी भूत्वेति द्वाभ्याम् एकावतारं दर्शयति ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : **तुर्ये चतुर्थे ऽवतारे । धर्मस्य कला भागस् तद्-भार्येत्य् अर्थः । अर्धो वा एष आत्मनो यत् पत्नी इति श्रवणात् । तस्याः सर्गे स देवो नर-नारायणाव् ऋषी भूत्वा । दुश्चरं तपोऽकरोत् इति द्वाभ्याम् एकोऽयम् अवतारः । हरि-कृष्णाव् अनयोः सोदरौ तौ चैतद् अभिन्नाव् एवेत्य् अन्यत्र ॥९॥

> **॥।**

॥ १.३.१० ॥ 

**पञ्चमः कपिलो नाम सिद्धेशः काल-विप्लुतम् ।**

**प्रोवाचासुरये साङ्ख्यं तत्त्व-ग्राम-विनिर्णयम् ॥**

**मध्वाचार्यः (भागवत-तात्पर्यम्) : **तन्त्रं साङ्ख्यम् । वेदानुसारि । पाद्मे च—


> कपिलो वासुदेवाख्यस् तन्त्रं साङ्ख्यं जगाद ह ।  
> ब्रह्मादिभ्यश् च देवेभ्यो भृग्व्-आदिभ्यस् तथैव च ॥  
> तथैवासुरये सर्व-वेदार्थैर् उपबृंहितम् ।  
> सर्व-वेद-विरुद्धं च कपिलोऽन्यो जगाद ह ।  
> साङ्ख्यम् आसुरयेऽन्यसमै कुतर्क-परिबृंहितम् ॥ इति च ॥१०॥

———————————————————————————————————————

**श्रीधर-स्वामी (भावार्थ-दीपिका) : **कपिलावतारम् आह—पञ्चम इति । आसुरये तन्-नाम्ने ब्राह्मणाय । तत्त्वानां ग्रामस्य सङ्घस्य विनिर्णयो यस्मिन् शास्त्रे तत् साङ्ख्यम् ॥१०॥

———————————————————————————————————————

**जीव-गोस्वामी (क्रम-सन्दर्भः) : **पञ्चम इति आसुरि-नाम्ने विप्राय ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आसुरये तन्-नाम्ने ब्राह्मणाय ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : **पञ्चम इति—आसुरये तन्-नामे शिष्याय अयं कार्दमिर् ईश्वरः निरीश्वर-साङ्ख्य-प्रवक्ता त्व् अग्नि-वंशोद्भवो जीव एव दुर्मतिर् इति पाद्माद् विज्ञेयम् ॥१०॥

> **॥।**

॥ १.३.११ ॥ 

**षष्ठम् अत्रेर् अपत्यत्वं वृतः प्राप्तोऽनसूयया ।**

**आन्वीक्षिकीम् अलर्काय प्रह्लादादिभ्य ऊचिवान् ॥**

**मध्वाचार्यः (भागवत-तात्पर्यम्) : **आन्वीक्षकीं तत्त्व-विद्याम् । आन्वीक्षकी कुतर्काख्या तथैवान्वीक्षकी परा इति मात्स्ये ॥११॥

———————————————————————————————————————

**श्रीधर-स्वामी (भावार्थ-दीपिका) : **दत्तत्रेयावतारम् आह—षष्ठम् इति । अत्रेर् अपत्यत्वं तेनैव वृतः सन् प्राप्तः अत्रेर् अपत्यम् अभिकाङ्क्षत आह तुष्ट  [भा।पु। २.७.४] इति वक्ष्यमानत्वात् । कथं प्राप्तः ? अनुसूयया मत्-सदृशापत्य-मिषेण माम् एवापत्यं वृतवान् इति दोष-दृष्टिम् अकुर्वन्न् इत्य् अर्थः । आन्वीक्षिकीम् आट्म-विद्याम् । प्रह्रादादिभ्यश् च । आदि-पदाद् यदु-हैहयाद्या गृह्यन्ते ॥११॥

———————————————————————————————————————

**जीव-गोस्वामी (क्रम-सन्दर्भः) : **अत्रिणा तत्-सदृश-पुत्रोत्पत्ति-मात्रं प्रकटं याचितं [भा।पु। ४.१.२०] इति चतुर्थाद्य्-अभिप्रायः । एतद्-वाक्येनानसूयया तु कदाचित् साक्षाद् एव श्रीमद्-ईश्वरस्यैव पुत्र-भावो वृतोऽस्तीति लभ्यते । उक्तं च ब्रह्माण्ड-पुराणे पतिव्रतोपाख्याने—


> अनसूयाब्रवीन् नत्वा देवान् ब्रह्मेश-केशवान् ।   
> यूयं यदि प्रसन्ना मे वरार्हा यदि वाप्य् अहम् ।  
> प्रसादाभिमुखो भूत्वा मम पुत्रत्वम् एष्यथ ॥ इति ।

आन्वीक्षिकीम् आत्म-विद्याम् । श्री-विष्णोर् एवावतारोऽयम् ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अनुसूयया अत्रेः पत्न्या वृतः सन्न् अपत्यत्वं प्राप्तः । यद् उक्तं ब्रह्माण्ड-पुराणे पतिव्रतोपाख्याने—


> अनसूयाब्रवीन् नत्वा देवान् ब्रह्मेश-केशवान् ।   
> यूयं यदि प्रसन्ना मे वरार्हा यदि वाप्य् अहम् ।  
> प्रसादाभिमुखो भूत्वा मम पुत्रत्वम् एष्यथ ॥ इति ।

आन्वीक्षिकीम् आत्म-विद्यां प्रह्लादादिभ्यश् च ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : **दत्तात्रेयावतारम् आह—षष्ठम् इति । अनसूययात्रेः पत्न्या वृतः सन्न् अपत्यत्वं प्राप्तः । एवम् उक्तं ब्रह्माण्डे [पति-व्रतोपाख्याने]


> अनसूया-ब्रवीन्नत्वा देवान् ब्रह्मेश-केशवान् ।   
> यूयं मदि प्रसन्ना मे वरार्हा यदि वाप्यहम् ।   
> प्रसादाभिमुखाः सर्वे मत्-पुत्रत्वम् उपेष्यथ इति,

आन्विक्षिकीम् आत्म-विद्याम् ॥११॥

> **॥।**

॥ १.३.१२ ॥ 

**ततः सप्तम आकूत्यां रुचेर् यज्ञोऽभ्यजायत ।**

**स यामाद्यैः सुर-गणैर् अपात् स्वायम्भुवान्तरम् ॥**

**श्रीधर-स्वामी (भावार्थ-दीपिका) : **यज्ञावतारम् आह—तत इति । स यज्ञो यामाद्यैः स्वस्यैव पुत्रा यामा नाम देवास् तद्-आद्यैः सह स्वायम्भुवं मन्वन्तरं पालितवान् । तदा स्वयम् इन्द्रोऽभूद् इत्य् अर्थः ॥१२॥

———————————————————————————————————————

**जीव-गोस्वामी (क्रम-सन्दर्भः) : **स यज्ञस् तदा स्वयम् इन्द्रोऽभूद् इत्य् अर्थः ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स यज्ञो यामाद्यैः स्वस्यैव पुत्रा यामा नाम देवास् तद्-आद्यैः सह स्वायंभुवं मन्वन्तरं पालितवान् । तदा स्वयम् इन्द्रोऽभूद् इत्य् अर्थः ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **यज्ञावतारम् आह—तत इति । रुचेः पितुर् आकुत्यां मातरि यज्ञोऽभ्यजायत, स यज्ञः, यामाद्यैः स्व-पुत्रैः सुरगणैः सह स्वायम्-भुवं मन्वन्तरम् अपात्, तदा स्वयम् इन्द्रोऽभूदित्य् अर्थः ॥१२॥

> **॥।**

॥ १.३.१३ ॥ 

**अष्टमे मेरु-देव्यां तु नाभेर् जात उरुक्रमः ।**

**दर्शयन् वर्त्म धीराणां सर्वाश्रम-नमस्कृतम् ॥**

**श्रीधर-स्वामी (भावार्थ-दीपिका) : **ऋषभावतारम् आह—अष्टम इति । सर्वाश्रम-नमस्कृतम् अन्याश्रमं पारमहंस्यं वर्त्म धीराणां दर्शयन् नाभेर् आग्नीध्र-पुत्राद् ऋषभो जातः ॥१३॥

———————————————————————————————————————

**जीव-गोस्वामी (क्रम-सन्दर्भः) : **उरुक्रम ऋषभो जातः ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नाभेर् आग्नीध्र-पुत्राद् ऋषभो जातः ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **ऋषभावतारम् आह—अष्टमे इति । नाभेर् आग्नीध्र-पुत्रान् मेरु-देव्यां जातो देव ऋषभ-नामा सर्वाश्रम-नमस्कृतं धीराणां वर्त्म पारमहंस्यं दर्शयन् ॥१३॥

> **॥।**

॥ १.३.१४ ॥ 

**ऋषिभिर् याचितो भेजे नवमं पार्थिवं वपुः ।**

**दुग्धेमाम् ओषधीर् विप्रास् तेनायं स उशत्तमः ॥**

**मध्वाचार्यः (भागवत-तात्पर्यम्) : **पृथु-शरीराविष्ट-रूपम् । आविवेश पृथुं देवः शङ्खी चक्री चतुर्भुजः इति पाद्मे । उश इच्छायां सत्यकामः ॥१४॥

———————————————————————————————————————

**श्रीधर-स्वामी (भावार्थ-दीपिका) : **पृथ्व्-अवतारम् आह—ऋषिभिर् इति । पार्थिवं वपुः राज-देहं पृथु-रूपम् । पाठान्तरे पृथोर् इदं पार्थवम् । औषधीर् इत्य् उपलक्षणम् । इमां पृथ्वीं सर्वाणि वस्तूनि दुग्ध अदुग्ध । अड्-आगमाभावस् त्व् आर्षः । हे विप्राः, तेन पृथ्वी-दोहनेन सोऽयम् अवतार उशत्तमः कमनीयतमः । वश कान्ताव् इत्य् अस्मात् ॥१४॥

———————————————————————————————————————

**जीव-गोस्वामी (क्रम-सन्दर्भः) : **पार्थिवं राज-देहं पृथु-रूपम् । उशत्तमः कमनीयतमः ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पार्थिवं वपुः राज-देहं पृथु-रूपम् । पार्थवम् इति पाठे पृथु-सम्बन्धे । औषधीर् इत्य् उपलक्षणम्, इमां पृथ्वीं सर्वाणि वस्तूनि दुग्ध अडागम् आ-भाव आर्षः । तेन हेतुना सोऽयम् अवतार उशत्तमः कमनीयतमः । वश कान्ताव् इत्य् अस्मात् ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : **पृथुवतारम् आह—ऋषिभिर् इति । पार्थिवं राजदेहं पृथु-रूपं वपुर् भेजे । इमां पृथिवीम् औषधीः सर्वाणि वस्तुन्य-दुग्ध, अडभाव आर्षः । तेन तद्-दोहनेन हेतुना सोऽयम् अवतारः उशत्तमोऽतिकमनीयः ॥१४॥

> **॥।**

॥ १.३.१५ ॥ 

**रूपं स जगृहे मात्स्यं चाक्षुषोदधि-सम्प्लवे ।**

**नाव्य् आरोप्य मही-मय्याम् अपाद् वैवस्वतं मनुम् ॥**

**श्रीधर-स्वामी (भावार्थ-दीपिका) : **मत्स्यावतारम् आह—रूपम् इति । चाक्षुष-मन्वन्तरे य उदधीनां संप्लवः संश्लेषस् तस्मिन् । यद्य् अपि मन्वन्तरावसाने प्रलयो नास्ति तथापि केनचित् कौतुकेन सत्य-व्रताय माया प्रदर्शिता यथाऽकाण्डे मार्कण्डेयायेति द्रष्टव्यम् । मही-मय्यां नावि, नौका-रूपायां मह्याम् इत्य् अर्थः । अपाद् रक्षितवान् । वैवस्वतम् इति भाविनी सञ्ज्ञा ॥१५॥

———————————————————————————————————————

**जीव-गोस्वामी (क्रम-सन्दर्भः) : **चाक्षुष-मन्वन्तरे य उदधि-सम्प्लवस् तस्मिन् । वैवस्वतम् इति भाविनी सञ्ज्ञा सत्यव्रतस्य । प्रतिमन्वन्तरावसानेऽपि प्रलयः श्रूयते । श्री-विष्णु-धर्मोत्तरे प्रथम-काण्डे—मन्वन्तरे परिक्षीणे कीदृशी द्विज जायते [१.७५.१] इति श्री-वज्र-प्रश्नस्य मन्वन्तरे परिक्षीणे इत्य्-आदि मार्कण्डेय-दत्तोत्तरे—


> ऊर्मि-माली महा-वेगः सर्वम् आवृत्य तिष्ठति ।  
> भूर्लोकम् आश्रितं सर्वं तदा नश्यति यादव ॥  
> न विनश्यन्ति राजेन्द्र विश्रुताः कुल-पर्वताः ।  
> नौर् भूत्वा तु महा-देवी [१.७५.५-६, ९] इत्य्-आदि च ।

एवम् एव मन्वन्तरेषु संहार इत्य्-आदि प्रकरणं श्री-हरि-वंशे तदीय-टीकासु च स्पष्टम् एव । अतश् चाक्षुषे वैवस्वतम् इत्य् उपलक्षणम् ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **चाक्षुष-मन्वन्तरे य उदधीनां संप्लवः । चाक्षुषान्तर-सम्प्लव इति च पाठः । मही-मय्यां नावि नौका-रूपायां मह्याम् इत्य् अर्थः । अपाद् रक्षितवान् वैवस्वत इति भाविनी सञ्ज्ञा । यद्यपि मन्वन्तरावसाने प्रलयो नास्ति, तथापि केनचित् कौतुकेन सत्यव्रताय माया दर्शिता, यथा मार्कण्डेयाय इति श्रीधर-स्वामि-पादाः । विष्णुधर्मोत्तरे तु मन्वन्तरे परिक्षीणे कीदृशी द्विज जायते इत्य्-आदि वज्र प्रश्नान्ते मार्कण्डेयोत्तरम्—


> ऊर्मि-माली महा-वेगः सर्वम् आवृत्य तिष्ठति ।  
> भूर्लोकम् आश्रितं सर्वं तदा नश्यति यादव ॥  
> न विनश्यन्ति राजेन्द्र विश्रुताः कुल-पर्वताः ।  
> नौर् भूत्वा तु महा-देवी [१.७५.५-६, ९] इत्य्-आदि च ।

एवम् एव मन्वन्तरे तु संहार इत्य्-आदि प्रकरणम् । अत एव भागवतामृते प्रतिमन्वन्तरान्त एव प्रलय उक्तः । श्री-हरि-वंशे तदीय-टीकासु च । तद् अप्य् अत्र चाक्षुष एवोक्तिः सत्यव्रतस्य मनोर् मत्स्य-देव-परम-भक्तत्वाद् भक्तोत्कर्षाद् एव भगवत्-प्रादुर्भावस्याप्य् उत्कर्षात् भक्तेच्छोपात्त-देहायेत्य् आदिभिर् युक्ति-सिद्धात् सर्व-मन्वन्तराण्य् एवोपलक्षयति ॥१५॥

———————————————————————————————————————

**बलदेव-विद्यभूषणः (वैष्णवानन्दिनी) : **मत्स्यावतारम् आह—रूपं स इति । चाक्षुषेऽन्तरे य उदधि-संप्लवस् तस्मिन् स देवे । मात्स्यं रूपं जगृहे । महीमयां नावि नौरूपायां मह्याम् आरोप्य वैवस्वतं मनुम् अपात्, वैवस्वतम् इति भाविनी सञ्ज्ञा सत्य-व्रतस्य । चाक्षुषान्तरान्ते प्रलयोऽत्रोक्तः, विष्णु-धर्मोत्तरे तु सर्व-मन्वरान्ते स वर्ण्यते ॥१५॥

> **॥।**

॥ १.३.१६ ॥ 

**सुरासुराणाम् उदधिं मथ्नतां मन्दराचलम् ।**

**दध्रे कमठ-रूपेण पृष्ठ एकादशे विभुः ॥**

**श्रीधर-स्वामी (भावार्थ-दीपिका) : **कूर्मावतारम् आह । कमठः कूर्मस् तद्-रूपेणाकादशेऽवतारे विभुर् दध्रे दधार ॥१६॥

———————————————————————————————————————

**जीव-गोस्वामी (क्रम-सन्दर्भः) : **स्पष्टम् ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सुरासुराणाम् अमृतोत्पादनार्थम् इति शेषः । कमठ-रूपेण कच्छप-रूपेण ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : **कूर्मावतारम् आह—सुरेति । सुधोत्पादनार्थम् उदधिं मथ्नतां सुरासुराणां मध्ये कमठ-रूपेण कूर्म-वपुषा पृष्ठे मन्दराचलं दध्रे ॥१६॥

> **॥।**

॥ १.३.१७ ॥ 

**धान्वन्तरं द्वादशमं त्रयोदशमम् एव च ।**

**अपाययत् सुरान् अन्यान् मोहिन्या मोहयन् स्त्रिया ॥**

**श्रीधर-स्वामी (भावार्थ-दीपिका) : **धन्वन्तर्य्-अवतारम् आह । **धान्वन्तरं** धन्वन्तरि-रूपम् । द्वादशमादि-प्रयोगस् त्व् आर्षः । त्रयोदशमम् एव रूपं तच्-चरितेन सह दर्शयति । **अपाययद्** इत्य् अत्र सुधाम् इत्य् अध्याहरः । **मोहिन्या स्त्रिया** तद्-रूपेण **अन्यान् असुरान् मोहयन्** । धन्वन्तरि-रूपेणामृतम् आनीय मोहिन्याऽपाययद् इत्य् अर्थः ॥१७॥

———————————————————————————————————————

**कैवल्य-दीपिका :** अविरति-हानार्थं मोहिनीम् आह—**धान्वन्तरम्** इति । धन्वन्तरि-रूपं स्त्री-रूपं च **सुरान् अपाययत् सुधाम्** इति शेषः । अन्यान् सुरान् । **मोहयन्** केन रूपेणामृतानयनम् । पायनं मोहिनी-स्त्री-रूपेणेत्य् अर्थः ॥१७॥ [मु।फ। ३.२४]

———————————————————————————————————————

**जीव-गोस्वामी (क्रम-सन्दर्भः) : **बिभ्रद् इत्य् उत्तरेणान्वयः । **द्वादशमं** **धान्वन्तरं** रूपं बिभ्रत् । **त्रयोदशं** मोहिनी-रूपं बिभ्रत् । **सुरान् अपाययत्** सुधाम् इति शेषः । केन रूपेण ? **मोहिन्या स्त्रिया** तद्-रूपेणेत्य् अर्थः । किं कुर्वन् ? **अन्यान् असुरान् मोहयन्**, धन्वन्तरि-रूपेण सुधां चोपहरन्न् इति शेषः । अजितस्यावतारा एते त्रयः [कूर्म-धन्वन्तरि-मोहिनीति] ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : धान्वन्तरं** धन्वन्तर्य्-अवतार-स्वरूपं **द्वादशं** भवतीत्य् अन्वयः । सुधा-कलसानयनः चास्य कर्म ज्ञेयम् । **द्वादशमम्** इत्य्-आदि-प्रयोगस् त्व् आर्षः । **त्रयोदशमं** बिभ्रत् **सुरान् अपाययत्, **सुधाम् इत्य् शेषः । केन रूपेण ? **मोहिन्या स्त्रिया अन्यान् असुरान् मोहयन्** ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **धन्वन्तर्य् अवतारं मोहिन्य् अवतारञ् चाह—**धान्वन्तरं** स्वरूपं **द्वादशमं** भवतीत्य् अन्वयः । अमृत-घटानयनम् अस्य कर्म बोध्यम् । **द्वादशमम्** इत्य् आदि-प्रयोग आर्षः । **त्रयोदशमं** स्वरूपं बिभ्रत् **सुरान् अपाययत्,** सुधाम् इति शेषः । केन रूपेणेत्य् आह—**मोहिन्या स्त्रियान्यान् असुरान् मोहयन्** ॥१७॥

> **॥।**

॥ १.३.१८ ॥ 

**चतुर्दशं नारसिंहं बिभ्रद् दैत्येन्द्रम् ऊर्जितम् ।**

**ददार करजैर् वक्षस्य् एरकां कट-कृद् यथा ॥**

**श्रीधर-स्वामी (भावार्थ-दीपिका) : **नृसिंहावतारम् आःअ । नारसिंहं रूपं बिभ्रत् । एरकां निर्ग्रन्थि तृणम् ॥१८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एरका निर्क्ग्रन्थि तृण-विशेषः ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **नृसिंहावतारम् आह—चतुर्दशम् इति । करजैर् नखैः । दैत्येन्द्रं हिरण्यकशिपुं कट-कृत्तणास्तरण-कर्ता यथैरकां दीर्घ-निर्ग्रन्थि-तृण-विशेषम् ॥१८॥

> **॥।**

॥ १.३.१९ ॥ 

**पञ्चदशं वामनकं कृत्वागाद् अध्वरं बलेः ।**

**पद-त्रयं याचमानः प्रत्यादित्सुस् त्रि-पिष्टपम् ॥**

**श्रीधर-स्वामी (भावार्थ-दीपिका) : **वामनावतारम् आह—पञ्चदशम् इति । दुष्टानां मदं वांअयतीति वामनकं रूपम् । ह्रस्वं वा । प्रत्यादित्सुस् तस्माद् आच्छिद्य ग्रहीतुम् इच्छुः ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रत्यादित्सुस् तस्माद् आच्छिद्य ग्रहीतुम् इच्छुः ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **वामनावतारम् आह—पञ्च-दशम् इति । त्रिपिष्टपं प्रत्यादित्सु स्तस्माद् आच्छिद्य गृहीतुम् इच्छुः ॥१९॥

> **॥।**

॥ १.३.२० ॥ 

**अवतारे षोडशमे पश्यन् ब्रह्म-द्रुहो नृपान् ।**

**त्रिः-सप्त-कृत्वः कुपितो निः-क्षत्राम् अकरोन् महीम् ॥**

**श्रीधर-स्वामी (भावार्थ-दीपिका) : **परशुरामावतारम् आह—अवतार इति । त्रिस् त्रिगुणं यथा भवति तथा सप्त-कृत्वः सप्त-वारान् एक-विंशति-वारान् इत्य् अर्थह् ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सप्त-कृत्वः सप्त-वारान् । कीदृशान् ? त्रिस् त्रिगुणितान् अत्र सप्त-कृत्व इति कृत्वः सूचाभिहिताया अभ्यावृत्ति-क्रियायाः पुनर् अभ्यावृत्ति-गणने न सुच्-प्रत्ययः ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **परशुरामावतारम् आह—अवतारे इति । सप्त-कृत्वः सप्त-वारान् । कीदृशान् इत्य् आह त्रिस्त्रिगुणितान् एकविंशति-वारान् इत्य् अर्थः । सप्त-कृत्व इति कृत्वसुचाभिहितायाः क्रियाभ्यावृत्तेः पुनस् तस्या गणने सुच्-प्रत्ययः ॥२०॥

> **॥।**

॥ १.३.२१ ॥ 

**ततः सप्तदशे जातः सत्यवत्यां पराशरात् ।**

**चक्रे वेद-तरोः शाखा दृष्ट्वा पुंसोऽल्प-मेधसः ॥**

**मध्वाचार्यः (भागवत-तात्पर्यम्) : **रामात् पूर्वम् अप्य् अस्ति व्यासावतारः । तृतीयं युगम् आरभ्य व्यासो बहुषु जग्मिवान् इति कौर्मे ॥२१॥

———————————————————————————————————————

**श्रीधर-स्वामी (भावार्थ-दीपिका) : **व्यासावतारम् आह—तत इति । अल्प-मेधसोऽल्प-प्रज्ञान् पुंसो दृष्ट्वा तद्-अनुग्रहार्थं शाखाश् चक्रे ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अल्प-मेधसोऽल्प-ज्ञान् चक्रे व्यासः ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **व्यासावतारम् आह—तत इति । अल्पमेधसो मन्द-मतीन् सत्यवत्यां पराशराज्-जात इत्य् अस्य व्यासस्येश्वरत्वम् । 


> कृष्ण-द्वैपायनं व्यासं विद्धि नारायणं स्वयम् ।   
> को ह्य् अन्यः पुण्डरीकाक्षान्-महाभारत-कृद्-भवेत् ॥ [वि।पु। ३.४.५] इति वैष्णव वाक्यां ॥२१॥  
> **॥।**

॥ १.३.२२ ॥ 

**नर-देवत्वम् आपन्नः सुर-कार्य-चिकीर्षया ।**

**समुद्र-निग्रहादीनि चक्रे वीर्याण्य् अतः परम् ॥**

**श्रीधर-स्वामी (भावार्थ-दीपिका) : **रामावतारम् आह—नरेति । नर-देवत्वं राघव-रूपेण प्राप्तः सन् । अतः परम् अष्टादशे ॥२२॥

———————————————————————————————————————

**जीव-गोस्वामी (क्रम-सन्दर्भः) : **नरदेवत्वं श्री-राघव-रूपेण । अतः परम् अष्टादशे । अयं साक्षात् पुरुष एव । स्कान्दे श्री-राम-गीतायां विश्व-रूपं दर्शयतस् तस्य ब्रह्म-विष्णु-रुद्र-कृत-स्तुतिः श्रूयते ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नर-देवत्वं श्री-रामत्वं समुद्र-निग्रहादीनि समुद्र-निग्रस्यैवाद्यापि सेतुबन्ध-रूपेण दृश्यमानत्वात् तत्रैव च महैश्वर्याविष्काराच् च तस्यैव प्राधान्येन निर्देशः ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **रघुनाथावतारम् आह—नर-देवत्वं नृपतित्वं राम-चन्द्र-वपुषापन्नः सन् । अतः परमष्टादशे । सेतु-निर्माण-कृतस्य समुद्र-निग्रहस्य महैश्वर्य-बोधकत्वत्तत्-प्राणान्येनोक्तिः ॥२२॥

> **॥।**

॥ १.३.२३ ॥ 

**एकोनविंशे विंशतिमे वृष्णिषु प्राप्य जन्मनी ।**

**राम-कृष्णाव् इति भुवो भगवान् अहरद् भरम् ॥**

**मध्वाचार्यः (भागवत-तात्पर्यम्) : **आवेशो बलभद्रे ।


> शङ्ख-चक्र-भृद् ईशेशः श्वेत-वर्णो महा-भुजः ।  
> आविष्टः श्वेतकेशात्मा शेषांशं रोहिणी-सुतम् ॥ इति महा-वाराहे ॥२३॥

———————————————————————————————————————

**श्रीधर-स्वामी (भावार्थ-दीपिका) : **राम-कृष्णावतारम् आह । एकेनेति विंशतितम इति वक्तव्ये त-कार-लोपश् छन्दोऽनुरोधेन । राम-कृष्णाव् इत्य् एवं नामनी जन्मनी प्राप्य ॥२३॥

———————————————————————————————————————

**जीव-गोस्वामी (क्रम-सन्दर्भः) : **भगवान् इति साक्षात् श्री-भगवत एवाविर्भावोऽयम्, न तु पुरुष-सञ्ज्ञस्यानिरुद्धस्येति विशेष-प्रतिपत्त्य्-अर्थं तत्र तस्य साक्षाद्-रूपत्वात् श्री-कृष्ण-रूपेण निजांश-रूपत्वाद् राम-रूपेणापि भार-हारित्वं भगवत एवेत्य् उभयत्रापि भगवान् अहरद् भरम् इति श्लिष्टम् एव । अतो रामस्याप्य् अनिरुद्धावतारत्वं प्रत्याख्यातम् । श्री-कृष्णस्य वासुदेवत्वाच् छ्री-रामस्य च सङ्कर्षणत्वाद् युक्तम् एव च तद् इति ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विंशतितम इति वक्तव्ये त-कार-लोपश् छन्दोऽनुरोधेन । राम-कृष्णाव् इति नामभ्याम् इत्य् अर्थः । जन्मनी प्रादुर्भाव-द्वयं प्राप्येत्य् अर्थः ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : **बलभद्रावतारं श्री-कृष्णावतारञ्चाह—एकोनेति । विंशतितमे इति वाच्ये त-लोपश् छन्दोनुरोधात् । राम-कृष्णाव् इति-नामभ्यां जन्मनी प्राकट्य-द्वयं प्राप्येत्य् अर्थः ॥२३॥

> **॥।**

॥ १.३.२४ ॥ 

**ततः कलौ सम्प्रवृत्ते सम्मोहाय सुर-द्विषाम् ।**

**बुद्धो नाम्नाञ्जन-सुतः कीकटेषु भविष्यति ॥**

**मध्वाचार्यः (भागवत-तात्पर्यम्) :**


> मोहनार्थं दानवानां बाल-रूपी पथि-स्थितः ।  
> पुत्रं तं कल्पयामास मूढ-बुद्धिर् जिनः स्वयम् ॥  
> ततः संमोहयामास जिनाद्यानसूरांशकान् ।  
> भगवान् वाग्भिर् उग्राभिर् अहिंसा विपचिभिर् हरिः ॥ इति ब्रह्माण्डे ॥२४॥

———————————————————————————————————————

**श्रीधर-स्वामी (भावार्थ-दीपिका) : **बुद्धावतारम् आह—तत इति । अजनस्य सुतः । जिन-सुत इति पाठे जिनोऽपि स एव । कीकटेषु मध्ये गया-प्रदेशे ॥२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अञ्जन-सुतोऽजिन-सुतश् चेति पाठ-द्वयं कीकटेषु मध्ये गया-प्रदेशे ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **बुद्धावतारम् आह—तत इति । अजिनस्य सुतः कीकटेषु मध्ये गया-प्रदेशे धर्मारण्ये ॥२४॥

> **॥।**

॥ १.३.२५ ॥ 

**अथासौ युग-सन्ध्यायां दस्यु-प्रायेषु राजसु ।**

**जनिता विष्णु-यशसो नाम्ना कल्किर् जगत्-पतिः ॥**

**श्रीधर-स्वामी (भावार्थ-दीपिका) : **कल्क्य्-अवतारम् आह—अथेति । युग-सन्ध्यायाम् । कलेर् अन्ते विष्णु-यशसो ब्राह्मणात् सकाशाज् जनिता जनिष्यते ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विष्णु-यशसो ब्राह्मणात् सकाशात् ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **कल्क्य् अवतारम् आह—अथासाव् इति । युग-सन्ध्यायां कलेर् अन्ते । विष्णु-यशसस् तन्-नामकान् विप्रात् जनिता भविष्यति । एषु कुमार-नारद-पृथु-भार्गव-कल्किनो महत्तमा जीवा आवेशावताराः । 


> आविष्टोभूत् कुमारेषु नारदे च हरिर् विभुः ।   
> आविवेश पृथुं देवः शङ्खी चक्री गदाधरः ।   
> एतत् ते कथितं देवि जामदग्नेर् महात्मनः ।   
> शक्त्य् आवेशावतारस्य चरितं शार्ङ्गणः प्रभो इति पाद्मात् [प।पु। ६.९३]   
> कलेर् अन्ते च संप्राप्ते कल्किनं ब्रह्म-वादिनम् ।   
> अनुप्रविश्य कुरुते वासुदेवो जगत्-स्थितिम् इति विष्णु-धर्माच् च । 

एभ्योऽन्ये तु सर्वे ईश्वर । इति बोध्यम् ॥२५॥

> **॥।**

॥ १.३.२६ ॥ 

**अवतारा ह्य् असङ्ख्येया हरेः सत्त्व-निधेर् द्विजाः ।**

**यथाविदासिनः कुल्याः सरसः स्युः सहस्रशः ॥**

**मध्वाचार्यः (भागवत-तात्पर्यम्) : **विदासिनः उन्नतात् भिन्नाद् वा । त्रिविधाः पुरुषा लोके नीचम् अध्यविदासिन इति ब्राह्मे । चतुर्धा वर्ण-रूपेण जगद् एतद् विदासितम् इति च ॥२६॥ \


———————————————————————————————————————

**श्रीधर-स्वामी (भावार्थ-दीपिका) : **अनुक्त-सर्व-सङ्ग्रहार्थम् आह—अवतारा इति । असङ्ख्येयत्वे दृष्टान्तः—यथेति । अविदासिन उपक्षय-शून्यात् । दसु उपक्षये इत्य् अस्मात् । सरसः सकाशात् कुल्याः क्षुद्र-प्रवाहाः ॥२६॥

———————————————————————————————————————

**सनातन गोस्वामी (दिग्दर्शिनी):** **सत्त्वम्** अत्र परम-कारुण्यम् । अत एव **असङ्ख्येया अवताराः अविदासिनः** उपक्षय-शून्यात् **सरसः** सकाशात् **कुल्याः** क्षुद्र-प्रवाहा इवेति ॥२६॥** **[बृ।भा। १.५.९]

———————————————————————————————————————

**जीव-गोस्वामी (क्रम-सन्दर्भः) : **अथ श्री-हयग्रीव-हरि-हंस-पृश्निगर्भ-विभु-सत्यसेन-वैकुण्ठाजित-सार्वभौम-विश्वक्सेन-धर्मसेतु-सुधाम-योगेश्वर-बृहद्भान्व्-आदीनां शुक्लादीनां चानुक्तानां सङ्ग्रहार्थम् आह—अवतारा इति । हरेर् अवतारा ह्य् असङ्ख्येयाः सहस्रशः सम्भवन्ति । हि प्रसिद्धौ । असङ्ख्येयत्वे हेतुः सत्त्व-निधेः सत्त्वस्य स्व-प्रादुर्भाव-शक्तेः सेवधि-रूपस्य । तत्रैव दृष्टान्तः—यथेति । अविदासिनोऽपक्षय-शून्यात् सरसः सकाशात् कुल्यास् तत्-स्वभाव-कृता निर्झरा अविदासिन्यः सहस्रशः सम्भवन्तीत्य् अर्थः । अत्र येऽंशावतारास् तेषु चैष विशेषो ज्ञेयः । श्री-कुमार-नारदादिष्व् आधिकारिकेषु ज्ञान-भक्ति-शक्त्य्-अंशावेशः । श्री-पृथ्व्-आदिषु क्रिया-शक्त्य्-अंशावेशः । क्वचित् स्वयम् आवेशस् तेषां भगवान् एवाहम् इति वचनात् । अथ श्री-मत्स्य-देवादिषु साक्षाद्-अंशत्वम् एव । तत्र चांशत्वं नाम साक्षाद्-भगवत्त्वेऽप्य् अव्यभिचारि-तादृश-तद्-इच्छा-वशात् सर्वदैक-देशतयैवाभिव्यक्त-शक्त्य्-आदिकत्वम् इति ज्ञेयम् । तथैवोदाहरिष्यते रामादि-मूर्तिषु कला-नियमेन तिष्ठन् नानावतारम् अकरोत् [ब्र।सं। ५.५०] इति ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हयग्रीव-हंसाद्य्-अनुक्त-सर्व-सङ्ग्रहार्थम् आह—अवतारा इति । असङ्ख्येयत्वे हेतुः सत्त्वानां शुद्ध-सत्त्व-चिद्-आनन्दानां निधेः सेवधि-रूपस्य तत्र दृष्टान्तः यथेति । अविदासिनः अपक्षय-शून्यात् दस्यु अपक्षय इत्य् अस्मात् सरसः सकाशात् कुल्यस् तत्-स्वभाव-कृता निर्झरा अविदासिन्यः सहस्रशः स्युः । असङ्ख्याता इति श्लेषेणैते पुरुषाद्या एवावताराः ख्याताः अन्ये तु न सम्यक् ख्याता वर्तन्त एवेति ज्ञाप्यते । यद् उक्तं प्रह्लादेन—


> इत्थं नृ-तिर्यग्-ऋषि-देव-झषावतारैर्  
> लोकान् विभावयसि हंसि जगत् प्रतीपान् ।  
> धर्मं महा-पुरुष पासि युगानुवृत्तं  
> छन्नः कलौ यद् अभवस् त्रि-युगोऽथ स त्वम् ॥ [भा।पु। ७.९.३८] 

इति छन्नत्वाद् एवासख्याता इत्य् अर्थः ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **हयास्य-हंसाद्यानुक्त-सङ्ग्रहायाह—अवतारा इति । सत्त्वं स्वातन्त्र्यं तन्-निधीयतेऽस्मिन्न् इति स्वातन्त्र्यार्णवस्येत्य् अर्थः । 


> सत्त्वं स्वातन्त्र्यम् उद्दिष्टं तच् च कृष्णे न चापरे ।   
> अस्वातन्त्र्यात्-तद् अन्येषाम्  असत्त्वं विद्धि भारत इति भारतोक्तेः । 

स्वेच्छयावतरतो हरेः स्वयं-प्रभोर् अवतारा ह्य् असङ्ख्याताः, तत्र दृष्टान्तो यथेति । अविदासिनोऽपक्षय-शून्यात् दसु उपक्षये धातुः । सरसः सकाशात् कुल्यास् तत्-स्वभाव-प्रवृत्ता निझराः सहस्रशः स्युः ॥२६॥

> **॥।**

॥ १.३.२७ ॥ 

**ऋषयो मनवो देवा मनु-पुत्रा महौजसः ।**

**कलाः सर्वे हरेर् एव सप्रजापतयः स्मृताः ॥**

**श्रीधर-स्वामी (भावार्थ-दीपिका) : **विभूतीर् आह—ऋषय इति ॥२७॥

———————————————————————————————————————

**जीव-गोस्वामी (क्रम-सन्दर्भः) : **अथ विभूतीर् आह—ऋषय इति । कला विभूतयः । अल्प-शक्तेः प्रकाशाद् विभूतित्वं महा-शक्तेस् त्व् आवेशत्वम् इति भेदः ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अवतारान् उक्त्वा विभूतीर् आह—ऋषय इति ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : **अथ विभूतीर् आह—ऋषय इति ॥२७॥

> **॥।**

॥ १.३.२८ ॥ 

**एते चांश-कलाः पुंसः कृष्णस् तु भगवान् स्वयम् ।**

**इन्द्रारि-व्याकुलं लोकं मृडयन्ति युगे युगे ॥**

**मध्वाचार्यः (भागवत-तात्पर्यम्) : **एते प्रोक्ता अवताराः । मूल-रूपी कृष्णः स्वयम् । 


> जीवास् तत् प्रतिबिम्बांशा वराहाद्याः स्वयं हरिः ।  
> दृश्यते बहुधा विष्णुर् ऐश्वर्यादिक एव तु ॥ इति ब्रह्म-वैवर्ते ॥२८॥

———————————————————————————————————————

**श्रीधर-स्वामी (भावार्थ-दीपिका) : **तत्र विशेषम् आह—एते चेति । पुंसः परमेश्वरस्य केचिद् अंशाः केचित् कला-विभूतयश् च । तत्र मत्स्यादीनाम् अवतारत्वेन सर्वज्ञत्व-सर्वशक्तिमत्त्वेऽपि यथोपयोगम् एव ज्ञान-क्रिया-शक्त्य्-आविष्करणम् । कुमार-नारदादिष्व् आधिकारिकेषु यथोपयोगम् अंश-कलावेशः । तत्र कुमारादिषु ज्ञानावेशः । पृथ्वादिषु शक्त्य्-आवेशः । कृष्णस् तु भगवान् साक्षान् नारायण एव । आविष्कृत-सर्व-शक्तित्वात् । सर्वेषां प्रयोजनम् आह । इन्द्रारयो दैत्यास् तैर् व्याकुलम् उपद्रतं लोकं मृडयन्ति सुखिनं कुर्वन्ति ॥२८॥

———————————————————————————————————————

**जीव-गोस्वामी (क्रम-सन्दर्भः) : **तद् एवं परमात्मानं साङ्गम् एव निर्धार्य प्रोक्तानुवाद-पूर्वकं श्री-भगवन्तम् अप्य् आकारेण निर्धारयति—एत इति । “एते चांश-कलाः” इत्य् एव पाठः स्वामि-सम्मतः । ऊननवतितमे तथा टीकायां दर्शनात् । ततश् च एते पूर्वोक्ताः, च-शब्दाद् अनुक्ताश् च । प्रथमम् उद्दिष्टस्य पुंसः पुरुषस्यांश-कलाः । केचित् स्वयम् एवांशाः साक्षाद्-अंशत्वेनांशांशत्वेन च द्विविधाः । केचिद् अंशाविष्टत्वाद् अंशाः, केचित् तु कला-विभूतयः । इह यो विंशतितमावतारत्वेन कथितः स कृष्णस् तु भगवान् । एष हि पुरुषस्याप्य् अवतारी भगवान् इत्य् अर्थः । अत्र अनुवादम् अनुक्त्वैव न विधेयम् उदीरयेत् इति वचनात् कृष्णस्यैव भगवत्त्व-लक्षणो धर्मः साध्यते, न तु भगवतः कृष्णत्वम् इत्य् आयातम् । ततः श्री-कृष्णस्यैव भगवत्त्व-लक्षण-धर्मित्वे सिद्धे मूलत्वम् एव सिध्यति, न तु ततः प्रादुर्भूतत्वम् । एतद् एव व्यनक्ति स्वयम् इति । तत्र च स्वयम् एव भगवान्, न तु भगवतः प्रादुर्भूततया, न तु वा भगवत्त्वाध्यासेनेत्य् अर्थः । न चावतार-प्रकरणेऽपि पठित इति संशयः । पौर्वापर्ये पूर्व-दौर्बल्यं प्रकृतिवद् [पू।मी। ६.५.५४] इति न्यायात् । यथाग्निष्टोमे यद्य् उद्गाता विच्छिद्याद् अदक्षिणेन यजेत यदि प्रतिहर्ता सर्वस्व-दक्षिणेन इति श्रुतेस् तयोश् च कदाचिद् द्वयोर् अपि विच्छेदे प्राप्ते विरुद्धयोः प्रायश्चित्तयोः समुच्चयासम्भवे च परम् एव प्रायश्चित्तं सिद्धान्तितम्, तद्वद् इहापीति ।

अथवा “कृष्णस् तु भगवान् स्वयम्” इति श्रुत्या प्रकरणस्य बाधात् । यथा शङ्कर-शारीरिके भाष्ये श्रुत्य्-आदि-बलीयस्त्वाच् च न बाधः [वे।सू। ३.३.५०] इति सूत्रे, ते हैते विद्याचित एव इति श्रुतिर् मनश् चिद्-आदीनाम् अग्नीनां प्रकरण-प्राप्तं क्रियानुप्रवेश-लक्षणम् अस्वातन्त्र्यं बाधित्वा विद्याचित्त्वेनैव स्वातन्त्र्यं स्थापयति तद्वद् इहापीति । अत एतत्-प्रकरणेऽप्य् अन्यत्र क्वचिद् अपि भगवच्-छब्दम् अकृत्वा तत्रैव भगवान् इति, भगवान् अहरद् भरं [भा।पु। १.३.२३] इत्य् अनेन कृतवान् ।

ततश् चास्यावतारेषु गणनात् तु स्वयं भगवान् अप्य् असौ स्वरूप-स्थ एव निज-परिजन-वृन्दानाम् आनन्द-विशेष-चमत्काराय किम् अपि माधुर्यं निज-जन्मादि-लीलया पुष्णन् कदाचित् सकल-लोक-दृश्यो भवतीत्य् अपेक्षयैवेत्य् आयातम् । यथोक्तं ब्रह्म-संहितायाम्—


> रामादि-मूर्तिषु कला-नियमेन तिष्ठन्  
> नानावतारम् अकरोद् भुवनेषु किन्तु ।  
> कृष्णः स्वयं समभवत् परमः पुमान् यो  
> गोविन्दम् आदि-पुरुषं तम् अहं भजामि ॥ [ब्र।सं। ५.३९]

अवताराश् च प्राकृत-वैभवेऽवतरणम् इति । श्री-कृष्ण-साहचर्येण श्री-रामस्यापि पुरुषांशत्वात्ययो ज्ञेयः । अत्र तु-शब्दोऽंश-कलाभ्यः पुंसश् च सकाशाद् भगवतो वैलक्षण्यं बोधयति । यद् वा, अनेन तु-शब्देन सावधारणा श्रुतिर् इयं प्रतीयते । ततश् च सावधारणा श्रुतिर् बलवती इति न्यायेन श्रुत्यैव श्रुतम् अप्य् अन्येषां महा-नारायणादीनां स्वयं भगवत्त्वं गुणीभूतम् आपद्यते ।

एवं पुंस इति भगवान् इति च प्रथमम् उपक्रमोद्दिष्टस्य तस्य शब्द-द्वयस्य तत्-सहोदरेण तेनैव-शब्देन च प्रतिनिर्देशात् ताव् एव खल्व् एताव् इति स्मारयति । उद्देश-प्रतिनिर्देशयोः प्रतीति-स्थगितता, तन्-निरसनाय विद्वद्भिर् एक एव शब्दः प्रयुज्यते, तत्-समो वा । यथा ज्योतिष्टोमाधिकरणे वसन्ते वसन्ते च ज्योतिषा यजेत इत्य् अत्र ज्योतिः-शब्दो ज्योतिष्ठोम-विषयो भवतीति ।

इन्द्रारीति पद्यार्धं तत्र नान्वेति । तु-शब्देन वाक्यस्य भेदनात् । तच् च तावतैवाकाङ्क्षा-परिपूर्तेः । एक-वाक्यत्वे तु च-शब्द एवाकरिष्यत । ततश् चेन्द्रारीत्य् अत्रार्थात् त एव पूर्वोक्ता एव मृडयन्तीत्य् आयाति । अत्र विशेष-जिज्ञासायां श्री-कृष्ण-सन्दर्भो दृश्यः । तत्-तत्-प्रसङ्गे च दर्शयिष्यते ॥२८॥ [कृष्ण-सन्दर्भ २८]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् एषां सर्वेषां तुल्यत्वम् एव वा अस्ति वा तारतम्यम् ? इत्य् अपेक्षायाम् आह—एते चेति । एते पूर्वोक्ताः च-शब्दाद् अनुक्तश् च पुंसः प्रथम-निर्दिष्टस्य पुरुषस्य अंश-कलाः केचिद् अंशाः मत्स्य-कूर्म-वराहाद्याः केचित् कलाः कुमार-नारदादयः आवेशा यद् उक्तं भागवतामृते—


> ज्ञान-शक्त्य्-आदि-कलया यत्राविष्टो जनार्दनः ।  
> त आवेशा निगद्यन्ते जीवा एव महत्तमाः ॥  
> वैकुण्ठेऽपि यथा शेषो नारदः सनकादयः । [ल।भा। १.१.१८-१९] इति ।

यथा पाद्मे—


> आविष्टोऽभूत् कुमारेषु नारदे च हरिर् विभुः ॥ [ल।भा। १.४.३६]

यथा तत्रैव—


> आविवेश पृथुं देवः शङ्खी चक्री चतुर्भुजः ॥  
> एतत् ते कथितं देवि जामदग्नेर् महात्मनः ।  
> शक्त्यावेशावतारस्य चरितं शार्ङ्गिणः प्रभोः ॥  
> कलेर् अन्ते च सम्प्राप्ते कल्किनं ब्रह्म-वादिनम् ।  
> अनुप्रविश्य कुरुते वासुदेवो जगत्-स्थितिम् ॥ [ल।भा। १.४.३७, ३९, ४२]

तत्र कुमार-नारदादिषु ज्ञान-भक्ति-शक्त्य्-अंशावेशः । पृथादिषु क्रिया-शक्त्य्-अंशावेशः । ते चावेशा महा-शक्त्या अल्प-शक्त्या चेति । द्विविधाः प्रथमाः कुमार-नारदाद्याः अवतार-शब्देनोच्यते । द्वितीयाः मरीचि-मन्व्-आद्याः विभूति-शब्देनेति भेदो ज्ञेयः । इह यो विंशतितमावतारत्वेन कथितः स कृष्णस् तु भगवान्, न त्व् अंशः, न चांशी पुरुषः, किन्तु भगवान् । जगृहे पौरुषं रूपं भगवान् महद्-आदिभिः [भा।पु। १.३.१] इति पद्योक्तो यः पुरुषस्यावतारी भगवान् स एवेत्य् अर्थः । अनुवादम् अनुक्त्वैव न विधेयम् उदीरयेत् इति दर्शनात् कृष्णस्यैव भगवल्-लक्षणो धर्मः साध्यते न तु भगवतः कृष्णत्वं तेन कृष्ण एव भगवान् मूल-भूत इति ।

एतद् एव पुनः स्पष्टीकुर्वन्न् आह—स्वयम् इति । तेन पुरुषावतारिणौ भगवतो महा-नारायणाद् अपि कृष्णस्योत्कर्षः साधितः । अत एव छान्दोग्ये पञ्चम[^३६]-प्रपाठके—ज्यायांश् च पूरुषः [छा।उ। ३.१२.६], सर्वं खल्व् इदं ब्रह्म [छा।उ। ३.१४.१], यत् प्राणा आदित्या [छा।उ। ३.१६.५?] इत्य् आद्य् उक्ता पश्चाद् उपसंहृतं कृष्णाय देवकी-पुत्राय [छा।उ। ३.१७.७] इत्य्-आदिना । तेनात्र पुरुषादिभ्योऽपि श्रेष्ठो देवकी-पुत्र इति ज्ञेयः । 

[^३६]:
    तृतीय-प्रपाठके।


तद् अप्य् अवतार-मध्ये तस्य गणनम् । भूर्लोकस्थ-मथुरादि-धाम-विलासित्वान् नर-लीलात्वात् प्रापञ्चिक-लोकेषु करुणाधिक्याद् आविर्भाव-तिरोभावाभ्यां च । तथा च श्री-गोपाल-तापनी-श्रुतिश् च—स होवाचाब्ज-योनिर् योऽवताराणां मध्ये श्रेष्ठोऽवतारः को भवति येन लोकास् तुष्टा भवन्ति, यं स्मृत्वा मुक्ता अस्मात् संसारात् तरन्ति । कथं वास्यावतारस्य ब्रह्मता भवति [गो।ता।उ। २.२५] इति ।

ननु तत्रांशेनावतीर्णस्य विष्णोर् वीर्याणि शंस नः [भा।पु। १०.१.२३] इति । दिष्ट्याम्ब ते कुक्षि-गतः परः पुमान् अंशेन साक्षाद् भगवान् भवाय नः [भा।पु। १०.२.४१] इति । ताव् इमौ वै भगवतो हरेर् अंशाव् इहागतौ [भा।पु। ४.१.५९] इत्य्-आदि बहु-वाक्य-विरोधे कृष्णस् तु भगवान् स्वयम् इत्य् एकेनैव वाक्येन कृष्णस्य पूर्णत्वं कथं व्यवतिष्ठताम् ? अत्रोच्यते—श्री-भागवत-शास्त्रारम्भे जन्म-गुह्याध्यायोऽयं सर्व-भगवद्-अवतार-वाक्यानां सूचकत्वात् सूत्रम् । तत्र च “एते चांश-कलाः पुंसः कृष्णस् तु भगवान् स्वयम्” इति परिभाषा-सूत्रम् । यत्र यत्रावताराः श्रूयन्ते, तत्रान्यान् पुरुषांशत्वेन जानीयात्, कृष्णस् तु स्वयं भगवत्त्वेनेति । प्रतिज्ञा-रूपम् इदं सर्वत्रोपतिष्ठते । परिभाषा ह्य् एक-देशस्था सकलं शास्त्रम् अभिप्रकाशयति यथा वेश्म-प्रदीप इति प्राञ्चः । सा च शास्त्रे सकृद् एव पठ्यते न त्व् अभ्यासेनेति वाक्यानां कोटिर् अपि अनेनैकेनापि महाराज-चक्रवर्तिनेव शासनीया भवेद् इत्य् एतद् विरुद्धायमानानां तेषां वाक्यानाम् एतद् अनुगुणार्थतैव तत्र तत्र व्याख्येया । किं च, तेषां वाक्यां प्राकरणिकत्वेन दुर्बलत्वात् अस्य तु श्रुति-रूपत्वेन प्राबल्यात् । श्रुति-लिङ्ग-वाक्य-प्रकरण-स्थान-समाख्यानां समवाये पारदौर्बल्यम् अर्थ-विप्रकर्षाद् इति न्यायेन तान्य् एवार्थान्तरतया सङमनीयनि । न तु तद् अनुरोधेनैतद् इत्य् अतः श्रीधर-स्वामि-पादैर् अपि तत्र तत्र तथैव समाधितम् इति ।

ननु मत्स्य-कूर्माद्य्-अवताराणां कृष्णस्य च द्विभुजत्व-चतुर्भुजत्व-बालत्व-किशोरत्वाद्य्-आकाराणां च सर्वेषां नित्यत्व-श्रवणात् अनेकेश्वरत्व-प्रसक्तिः ? मैवम् । बहु-मूर्त्य्-एक-मूर्तिकं [भा।पु। १०.४०.७] इति दशमाद् यथा एकस्यैव जीवस्य काल-भेदेनाल्प-शक्तिक-बहु-शक्तित्वेन नश्वर-स्व-भिन्न-विग्रह-धारित्वं प्रतीयते । एवम् एकस्यैवेश्वरस्य सर्व-व्यापकस्याचिन्त्य-शक्त्या यौगपद्येनैवानन्त्य-नित्य-स्व-भिन्न-विग्रह-धारित्वम् । जीवानाम् अनन्तानाम् आनन्त्य ईश्वरस्यैकस्यैवानन्त्यम् इति जीव-दृष्ट्यैव तद्-विलक्षण ईश्वरश् च प्रत्येतव्य इति ।

नन्व् आनन्द-मात्रस्य चिद्-वस्तुनो व्यापकस्य परमेश्वरस्य किं नामांशित्वम् अंशत्वं वा परिच्छिन्नस्यैव वस्तुनो भाग-विभागादि-सम्भवात् ? यद् उक्तं महा-वाराहे—


> सर्वे नित्याः शाश्वताश् च दहास् तस्य परात्मनः ।  
> हानोपादान-रहिता नैव प्रकृतिजाः क्वचित् ॥  
> परमानन्द-सन्दोहा ज्ञान-मात्राश् च सर्वतः ।  
> सर्वे सर्व-गुणैः पूर्णा सर्व-दोष-विवर्जिताः ॥ इति ।

सत्यम् । तद् अपि तस्य माधुर्यैश्वर्य-कारुण्यादि-शक्ति-प्राकट्य-तारतम्येनैवांशत्व-पूर्ण-व्यवस्था । आविर्भावित-पूर्ण-सर्व-शक्तित्वं पूर्णत्वम् । आविर्भावित-यथा-प्रयोजनाल्प-शक्तित्वम् अंशत्वम् । यद् उक्तं भागवतामृते—


> शक्तेर् व्यक्तिस् तथाव्यक्तिस् तारतम्यस्य कारणम् ॥  
> शक्तिः समापि पूर्यादि-दाहे दीपाग्नि-पुञ्जयोः ।  
> शीताद्य्-आर्ति-क्षयेनाग्नि-पुञ्जाद् एव सुखं भवेत् ॥ [ल।भा। १.५.९०-९१] इति ।

एवं च पूर्णत्वांशत्वाभ्याम् उत्कर्षा-प्रकर्षौ महानुभाव-मुनीनाम् अप्य् अनुभव-सिद्धौ ज्ञेयौ । यथा तृतीये—


> आसीनम् उर्व्यां भगवन्तम् आद्यं  
> सङ्कर्षणं देवम् अकुण्ठ-सत्त्वम् ।  
> विवित्सवस् तत्त्वम् अतः परस्य  
> कुमार-मुख्या मुनयोऽन्वपृच्छन् ॥  
> स्वम् एव धिष्ण्यं बहु मानयन्तं  
> यद् वासुदेवाभिधम् आमनन्ति ॥ [भा।पु। ३.८.३-४] इति ।

अतश् चिद्-वस्तुनः परमेश्वरस्यांशांशित्व-भेदो न विरुद्धः । यद् उक्तं वाराहे— स्वांशश् चाथ विभिन्नांश इति द्वेधांश इष्यते इत्य्-आदि, तत्र मत्स्यादीनाम् अवतारत्वेन सर्वज्ञत्व-सर्व-शक्तित्वेऽपि यथोपयोगम् एव ज्ञान-क्रिया-शक्त्य्-आविक्षरणम् । कुमार-नारदादिष्व् आधिकारिकेषु यथोपयोगम् अंश-कलावेश इति श्रीधर-स्वामि-पादाः ।

अत्र प्राचां कारिकाः—


> नृसिंहो जामदग्न्यश् च कल्किः पुरुष एव च ।  
> भगवत्त्वे च तत्रादेर् ऐश्वर्यस्य प्रकाशकाः ॥  
> नारदोऽथ तथा व्यासो वराहो बुद्ध एव च ।  
> धर्माणाम् एव वैविध्याद् अमी धर्म-प्रदर्शकाः ॥  
> रामो धन्वन्तरिर् यज्ञः पृथुः कीर्ति-प्रदर्शिनः ।  
> बलरामो मोहिनी च वामनः श्री-प्रधानकाः ॥

श्रीर् अत्र सौन्दर्यम् । 


> दत्तात्रेयश् च मत्स्यश् च कुमारः कपिलस् तथा ।  
> ज्ञान-प्रदर्शका एते विज्ञातव्या मनीषिभिः ॥  
> नारायणो नरश् चेति कूर्मश् च ऋषभस् तथा ।  
> वैराग्य-दर्शिनो ज्ञेयास् तत्-तत्-कर्मानुसारतः ॥  
> कृष्णः पूर्ण-षड्-ऐश्वर्य-माधुर्याणां महोदधिः ।  
> अन्तर्भूत-समस्तावतारो निखिल-शक्तिमान् ॥ इति ।

सर्वेषां साधारण-प्रयोजनम् आह—इन्द्रारयोऽसुरास् तैस् तन्-मतैश् च व्याकुलम् उपद्रुतं लोकं मृडयन्ति सुखिनं कुर्वन्ति । युगे युगे तत्-तत्-समये ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रपञ्चावतीर्णत्व-धर्म-सामान्येन मीन-कमठादिषु कृष्णं पठित्वाथ तद्-याथात्म्यं स्मरन्न् आह—एते इति । एते प्राग् उक्ताश् चादनुक्ताश् च पुंसो गर्भोदशयांश-कलाः मीनादयोंशाः कुमारादयो ज्ञान-भक्ति-क्रियांशावेशाः । तुर् भेदेऽवधारणे वा । तन्-मध्य-पठितः कृष्णस् तु स्वयं भगवान् । न तु मीनाद्य् अंशी पुमान्, स्वयं-दासास् तपस्विन इत्य् अत्र यथा तपस्वि-दास्यं स्वान्यानपेक्षि, तथास्य भगवत्त्वम् अन्यापेक्षि नेत्य् अर्थः । एवम् एव गोप्यस् तपः किम् अचरन् [भा।पु। १०.४४.१४] इत्य्-आदावानन्य-सिद्धम् इति वक्ष्यति । एतेन वासुदेवस्य परव्योमाधीशस्य वा कृष्णत्वं वदन्-निरस्तः । तथात्वे स्वयम् इत्य् आदि व्याकुप्येत् । इदं वाक्यं श्रुति-रूपं निरपेक्ष-रवत्वात् प्रबलं भवति । अंशत्व-वाक्यं यत् क्वचिद् वीक्ष्यते, तं प्राकरणिकताद्-दुर्बलम् । श्रुति-लिङ्ग-वाक्य-प्रकरण-स्थान समाख्यानां समवाये पारदौर्बल्यम् अर्थ-विप्रकर्षात् [मीमांसा-दर्शने ३.३.१४] इति पूर्वतन्त्र-निर्णयात् । ततश्-चांश-वाक्येनैतद् अनुगुणार्थकेन भाव्यम् । किं च शास्त्रारम्भे जन्म-गुह्याध्यायस्यास्य निखिलावतार-वाक्यानां सूचनं सूत्रत्वम् । तत्र चैते चांशेत्य् अस्य परिभाषात्वम् अनियमे नियमकृत्वात् । यत्र यात्रावताराः पठ्यन्ते, तत्रेतरे पुंसोऽम्शत्वेन बोध्याः कृष्णस् तु स्वयं भगवत्त्वेनेति सकृत् पठितापि सर्वत्र सञ्चरेत् । इह कृष्णस्य स्वयं-भगवत्वं साध्यते, न तु स्वयं भगवतः कृष्णत्वम् । अनुवादम् अनुक्त्वैव न विधेयम् उदीरयेत् इति ध्वनि-कृद् उक्तेः । अयम् अंशांशि-भावः सूत्रैर् अपि दर्शितः प्रकाशादिवन्-नैवं परः, स्मरन्ति च [वे।सू। २.३.४४–४५] इत्य्-आदिभिः । 

ननु निर्भेदस्यैकस्य भगवत्तत्त्वस्य कथं तद्-भाव इति चेच्-छक्ति-व्यक्ति-तारतम्याद् इति गृहाण । यथैकस्य विप्रस्य क्वचिद् उद्गृहीत-सर्व-शास्त्रस्य सर्व-ज्ञत्वं, क्वचिद् उद्गृहीतद्व्योक-शास्त्रस्य तस्यैव किञ्चिच्-छास्त्र-ज्ञत्वं, तद्वत् । तत्रांशित्वं सर्वदाविर्भावित-सर्व-शक्तित्वम्, अंशत्वन्तु सर्वदाविर्भावित-यथा-प्रयोजन-किञ्चिच्-छक्तित्वं बोध्यम् । अन्यथां शैरंश्यनुवृत्तिः शास्त्रावधृता विभज्येतेत्य् अन्यत्र विस्तरः । 

ननु तद्-भाववादे सर्वे सर्व-गुणैः पूर्णाः सर्व-दोष-विवर्जिताः इति महा-वाराह-वाक्यं पीड्येत, मैवं, तस्य स्वरूप-सत्-सर्व-गुणकत्व-निवेदनेनोपक्षीणत्वात् । अन्यथा तद्-भाव-बोधकानि वाक्यानि सूत्राणि च पीड्येरन्न् इति सिद्धस् तद्-भावः । अवताराणां साधारणं प्रयोजनम् आह—इन्द्रारीति इन्द्रारिभिर् असुरैर् व्याकुलम् उपद्रुतं लोकं भुवनं मृडयन्ति सुखयन्तीति, युगे युगे तत्-तद् अवसरे ॥२८॥

———————————————————————————————————————

**वीरराघवः (व्याख्या) :** (श्री-कृष्णाय नमः ) ॥ एतद्-वचनार्थम् एवाह एत इति । **एते** ऋषि-प्रभृतयस् तु **पुंसो**ऽनिरुद्धाख्यस्य **अंशकलाः** अंशांश-संभूताः । **कृष्णस् तु भगवान् स्वयम्** इति श्री-कृष्णस्य पूर्णावतारत्वम् उक्तम् । उदाहृत-भगवद्-वचनेन विभूत्य्-आदिमतां जन्तूनां ममत्वेन निर्दिष्ट-श्री-कृष्णस्य तेजोऽंश-संभवत्वं श्री-कृष्णस्य पूर्णत्वं स्थापितम् । अत्रापि भगवान् इत्य् अनेन पूर्ण-षाड्गुण्यत्वम् अवगतम् । यद् वा, अत्रैतदित्यनेन पूर्वोक्तेषु हिरण्यगर्भसनकादिषु केषांचिद्-वराहनारायणमत्स्यकूर्ममोहिनीनृसिंहवामनश्रीरामावतारांआं पूर्णानां सत्त्वेपि द्वि-त्रि-न्यायेन सर्वेप्यवताराः परामृश्यते । तत्र पूर्णत्वं नाम षाड्गुण्यपूर्णत्वेन रूपेण साक्षादवतीर्णत्वम् । अंशांशसंभूतत्वं नाम तत्तज्जीवांतरात्मतयावस्थितस्य षाड्गुण्यपूर्णस्य भगवतः केनाय्यैश्वर्यवीर्यादिगुणलेशेन जीवद्वाराविभूतेन विशिष्टतया सञ्जातत्वं, निरंशस्य ब्रह्मस्वरूपस्यैकदेशभेदेनाविर्भावासंभवात् । ननु धर्मिस्वरूपैकदेशवाचिनोंशशब्दस्य कथं गुणपरत्वम् इति चेन्न, अपृथक्-सिद्धविशेणस्याप्यंशशब्दवाच्यत्वाद्विशिष्टवस्त्वेकदेशत्वस्यैवांशपदप्रवृत्ति-निमित्तत्वाद्विशिष्टवस्त्वेकदेशत्वस्यैवांशपदप्रवृत्तिनिमित्तत्वाद्विशिष्टवस्त्वेक देशत्वं च विशेषणविशेष्ययोरेकदेशतया द्वयोरप्यविशिष्टं वाराहाद्यवताराणां पूर्णत्वं तु तत्तत्पुराणादिभ्य एवावगंतव्यं, सर्वावतारसाधारणं प्रयोजनमुपसंहरति इन्द्रेति इन्द्रारिभिरसुरादिभिर्व्याकुलमुपद्रुतं लोकं युगे युगे प्रतियुगं मृडयन्ति ॥२८॥ 

———————————————————————————————————————

**विजयध्वजः (पद-रत्नावली) :** तर्हि के स्वरूपांशा इति तत्राह एत इति । स एव प्रथमम् इत्य् आरभ्याथासावित्यंतेन प्रोक्ता एते शेषशायिनः परमपुरुषस्य स्वांशकला।ह् स्वरूपांशावतारा।ह् न तत्रांशांशिनां भेदः प्रतिबिबांशवत् किमुक्तं भवति कृष्णो मेघश्यामः शेषशायी मूलरूपी पद्मनाभो भगवान् स्वयं तु स्वयम् एव न शाखिशाखावत् भेदाभेदोपीति भाव इत्याह इन्द्रारिभिर्देत्यैर्व्याकुलं जनं तत्स्थानं च युगे युगे अवतीर्य मृडयन्ति रक्षतीत्यन्वयः ॥२८॥

———————————————————————————————————————

**शुकदेवः (सिद्धान्त-प्रदीपः) :** एते पुंसः पुरुषावतारस्य अंशकलाः छत्रिणो यांतीति न्यायेन केचिदंशाः केचिकलाः केचिद्विभूतयः केचित्स्वरूपावतारा इति बोध्यम् । कृष्णस्तु भगवान् स्वयम् इत्य् अन्वयः । जगृहे पौरुषं रूपं भगवानिति प्रागुक्तो यस्य पुरुषोप्यवतारः स भगवान् श्री-कृष्ण इत्य् अर्थः । महत्स्रष्टुर् अपि पुरुषस्य श्री-कृष्णावतारत्वं त्वत्तः पुमान्समधिगम्यस्य ययास्यवीर्यं धत्ते महांतम् इव गर्भममोघवीर्यः । सोयं तयानुगत आत्मन आंडकोशं हैमं ससर्ज बहिरावरणैरुपेतम् इत्य् एकादशे प्रसिद्धम् एव—


> शुद्धे महाविभूत्याख्ये परब्रह्मणि वर्तते ।   
> मैत्रेय भगवच्छब्दः सर्व-कारणकारणे ॥ 

इत्येवं श्रीपराशरादिभिर्व्याख्यातः स्वयं भगवान् विनिखिलेभ्यः परः ब्रह्मनारायणवासुदेवादिशब्दाभिवेयः श्री-कृष्ण इति भावः । मत्तः परतरं नान्यद् इति श्रीमुखोक्तेश् च । सर्वेषां प्रयोजनम् आह मृडयंतीति सुखिनं कुर्वंति ॥२८॥ 

———————————————————————————————————————

**वल्लभाचार्यः (सुबोधिनी) :** सर्वेषां सामान्यतः स्वरूपं प्रकृतिफलं चाह ऋषय इति द्वाभ्याम् । ऋषयः अर्यमादयः मनवः स्वायंभुवादयो देवाः वस्वादयः मनुपुत्राः प्रियव्रतादयः महौजसः अन्येष्वतिवीर्यवंतः एते सर्वे सत्त्वमूर्तेर्भगवतो विष्णो रिरक्षिषोः कलाधर्मावेशिन इति अर्थः । प्रजापतयो मरीच्यादयः चकारेणान्यसंबंधं वारयति स्मृता इति । प्रमाणं पूर्वोक्ताः कुमारादयस् तु केचन अंशाः केचन कलाः ते चावतारावेशभेदेन निरूपिताः, चकारादनुक्ता अपि पुंसो नारायणस्य ब्रह्मांडमूर्तेः अंशाः कलाश् च । कृष्णेति तथात्वं सामान्यतः प्राप्तं तुशब्देन व्यावर्त्तयति यस्यांशाः पुरुषादयः स भगवान् कृष्ण इत्य् अर्थः । सामान्यतः प्रयोजनम् आह इन्द्रेति । इंद्रारयो दैत्याः तैर्व्याकुलं जगन्मृडयंति सुखयंति प्रतियुगं चैतेऽवताराः प्रतिकल्पं चतुर्दशमन्वंतराणीव असङ्ख्यातानामुक्तत्वात् यथाप्रयोजनं सर्वत्रावतार इति बोद्धव्यम् ॥२७-२८॥

———————————————————————————————————————

**गिरिधरः (बाल-प्रबोधिनी) :** एवमवताराणां मध्ये सामान्यतो गणनात् श्री-कृष्णस्याप्यवतारान्तरतुल्यत्वं प्राप्तमतस्तत्र विशेषमाह—एत इति । एते पूर्वोक्ताः—चकारादनुक्ता अपि-पुंसो नारायणस्य केचिदंशाः केचिच्च कलाः । कृष्णस्तु भगवान् ऐश्वर्यादिषड्गुणपूर्णो नारायणः स्वयम् एव । पूर्णत्वं नानाविर्भूतसर्वशक्तित्वम् । अंशकलात्वं च तत्तज्जीवप्रवेशेन तत्कार्यानुरूपाविर्भूतज्ञानक्रियाशक्तित्वम् । तत्रापि प्रविष्टस्य महाशक्त्याविर्भावेऽंशत्वव्यवहारः । अल्पशक्त्याविर्भावे तु कलाविभूतिरिति व्यवहारः । तथा चोक्तं पाद्मे—


> आविष्टोऽभूत्कुमारेषु नारदे च हरिर्विभुः ।   
> आविवेश पृथुं देवः शङ्खी चक्री चतुर्भुजः ॥   
> एतत्ते कथितं देवि जामदग्नेर्महात्मनः ।   
> शक्त्यावेशावतारस्य चरितं शाङ्गिणः प्रभोः ॥   
> कलेरन्ते च सम्प्राप्ते कल्किनं ब्रह्मवादिनम् ॥   
> अनुप्रविश्य कुरुते वासुदेवो जगत्स्थितिम् इति । 

अन्यथा विभागरूपांशत्वे तु अच्युतत्वाविकारित्वाकारित्वादिप्रतिपादकशास्त्रविरोधापत्तेः । सर्वावताराणां साधारणं प्रयोजनम् आह—इन्द्रेति । इन्द्रारिभिर्दैत्यैर्व्याकुलमुपद्रुतं लोकं युगे युगे प्रतियुगं तत्तदवसरेऽवतारा मृडयन्ति सुखिनं कुर्वन्तीत्यर्थः ॥२८॥

**॥।**

॥ १.३.२९ ॥ 

**जन्म गुह्यं भगवतो य एतत् प्रयतो नरः ।**

**सायं प्रातर् गृणन् भक्त्या दुःख-ग्रामाद् विमुच्यते ॥**

**श्रीधर-स्वामी (भावार्थ-दीपिका) : **एतत्-कीर्तन-फलम् आह—जन्मेति । गुह्यम् अति-रहस्यं जन्म । प्रयतः शुचिः सन् । दुःख-ग्रामात् संसारात् ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एतत्-कीर्तन-फलम् आह—जन्मेति । गुह्यम् अति-रहस्यं यो गृणन् कीर्तयन् भवेत् ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : **एतत्-कीर्तनस्य फलम् आह—जन्मेति । गुह्यम् अतिरहस्यं भगवत एतज्-जन्म यो गृणन् कीर्तरन् भवेत्, दुःख-ग्रामात् संसारात् ॥२९॥

> **॥।**

॥ १.३.३० ॥ 

**एतद् रूपं भगवतो ह्य् अरूपस्य चिद्-आत्मनः ।**

**माया-गुणैर् विरचितं महद्-आदिभिर् आत्मनि ॥**

**मध्वाचार्यः (भागवत-तात्पर्यम्) : **एतज् जड-रूपम् ।


> नारायण वराहाद्याः परमं रूपम् ईशितुः ।  
> जैवं तु प्रतिबिम्बाख्यं जडम् आरोपितं हरेः ।  
> एवं हि त्रिविधं तस्य रूपं विष्णोर् महात्मनः ॥ इति पाद्मे ॥३०॥

———————————————————————————————————————

**श्रीधर-स्वामी (भावार्थ-दीपिका) : **विमुच्यत इति यद् उक्तं तत्र कथं देह-द्वय-संबन्धे सति तद्- विमुक्तिर् इत्य् आशङ्क्य देह-द्वय-संबन्धस्य भगवन्-मायोत्थाविद्या-विलसितत्वाद् एतच्-छ्रवणादि-जनित-विद्यया तन्-निवृत्तिर् उपपद्यत इत्य् आशयेनाह—एतद् इति पञ्चभिः । अरूपस्य चिद्-एकरसस्यात्मनो जीवस्यैतत् स्थूलं रूपं शरीरं भगवतो या माया तस्या गुणैर् महद्-आदि-रूपैर् विरचितम् । क्व आत्मनि । आत्म-स्थाने शरीरं कृतम् इत्य् अर्थः ॥३०॥

———————————————————————————————————————

**जीव-गोस्वामी (क्रम-सन्दर्भः) : **तद् एवम् एतानि साक्षाद् रूपाण्य् आविष्ट-रूपाणि चोपदिश्योपासनार्थं शास्त्रेण भगवत्य् अरोपितं रूपम् उपदिशति—एतद् रूपम् इति । अरूपस्य प्राकृत-रूपासम्बन्धस्य माया-गुणैर् विरचितम् एवैतज् जगद्-आकारं रूपं तच् चात्मनि जीव एव विरचितं तत्-सम्बन्धतयैव कल्पितम् । न तु परमेश्वर-सम्बन्धतयेत्य् अर्थः । आसङ्गाद् अनासङ्गाच् चेति भावः ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु पातालम् एतस्य हि पाद-मूलं [भा।पु। २.१.२६] इत्य्-आदिना द्वितीय-स्कन्धादौ योऽयं विराड्-रूपी भगवान् प्रथमम् उपास्यत्वेनोक्तः । स कथम् अवतार-मध्ये न गणितः ? तत्राह—एतद् इति । एतत् समष्टि-व्यष्टि-विराड्-आत्मकं जगच् चिदात्मनश् चिन्मय-विग्रहस्य अत एवारूपस्य प्राकृत-रूप-रहितस्य भगवतो रूपं स्थूल-शरीरम् । किन्तु माया-गुणैर् महत्-तत्त्वादिभिः पृथ्व्यस् तैस् तत्त्वैर् विरचितम् आत्मनि स्वस्मिन्न् एतद्-अन्तर्यामिन्य् अधिष्ठाने स्थितम् इत्य् अर्थः । अतो विशुद्धं सत्त्व-रूप-मत्स्य-कूर्माद्य्-अवतार-मध्ये मायिक-रूपी विराड् एष न पठित इति भावः ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु पातालम् एतस्य हि पाद-मूलम् [भा।पु। २.१.१६] इत्य्-आदिभि द्वितीयादौ यद्-विराड्-रूपं वक्ष्यते, तद् एष्व् अवतारेषु किं नोक्तं? तत्राह—एतद् इति । अपरूपस्य प्राकृत-रूप-शून्यस्य चिदात्मनो विज्ञान-रूपस्य भगवत आत्मनि सर्वगे स्वरूपे माया-गुणैर् महद्-आदिभिर् विरचितं स्थूलधियां मनः-स्थैर्यार्थं तद्-रूपत्वेनोक्तम् इत्य् अर्थः । तथा च मायैकत्वात्-तद्-रूप-ममायिकेषु मीन-कमठादि-रूपेषु न पठितम् इति ॥३०॥

> **॥।**

॥ १.३.३१ ॥ 

**यथा नभसि मेघौघो रेणुर् वा पार्थिवोऽनिले ।**

**एवं द्रष्टरि दृश्यत्वम् आरोपितम् अबुद्धिभिः ॥**

**मध्वाचार्यः (भागवत-तात्पर्यम्) : **दृश्यत्वं जड-रूपत्वम् ।


> अविज्ञाय परं देहम् आनन्दात्मानम् अव्ययम् ।  
> आरोपयन्ति जनिमत्-पञ्च-भूतात्मकं जडम् ॥ इति स्कान्दे ॥३१॥

———————————————————————————————————————

**श्रीधर-स्वामी (भावार्थ-दीपिका) : **कथम् इत्य् अपेक्षायां स्वरूपावरणेन तद् अध्यासत इति स-दृष्टान्तम् आह—यथेति । यथा वाय्व्-आश्रितो मेघौघो नभस्य् आकाशेऽबुद्धिभिर् अज्ञैर् आरोपितः । यथा वा पार्थिवो रेणुस् तद्-गतं धूसरत्वाद्य् अनिले । एवं द्रष्टर्य् आत्मनि दृश्यत्वं दृश्यत्वादि-धर्मकं शरीरम् आरोपितम् इत्य् अर्थः ॥३१॥

———————————————————————————————————————

**जीव-गोस्वामी (क्रम-सन्दर्भः) : **तर्हि कथं तस्यैतद्-रूपम् इत्य् उक्तम् ? पातालम् एतस्य हि पाद-मूलं [भा।पु। २.१.२६] इत्य्-आदिना च तथा वर्णयितव्यम् ? उच्यते—अङ्ग-दृष्ट्य्-अपेक्षया । तद्-उपासनार्थं तद्-अध्यासेनैवेत्य् आह—यथेति ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कस्मिन् किम् इवेत्य् अत आह । यथा नभसि आकाशे मेघ-समूहः । अनिले च पृथ्वी-विकारो रेणुस् तथैव आत्मनि । एतद् विराड्-रूपम् इति पूर्वेणैवान्वयः । तेन मञ्चस्थ-पुरुषौ यथा मं च उच्यते । तथा भगवति स्थितो विराड् अपि भगवान् उच्यते इत्य् अर्थः । एवम् एवाधिष्ठित-धर्मो दृश्यत्वम् अपि द्रष्टरि भगवत्य् अदृश्येऽपि आरोपितम् इत्य् अर्थः अबुद्धिभिः अल्प-बुद्धिभिः । यथा अदृश्ययोर् अपि नभोऽनिलयोर् नीलं नभ इति धूसरोऽनिल इति मेघ-रेणु-धर्मो नीलिम धूसरत्व-लक्षणं दृश्यत्वम् आरोपितं ततश् च भगवान् अयं विराड्-द्र्श्यः प्रथम-दशा-स्थैर् योगिभिर् आराध्य इत्य् उपपन्नम् ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु दुःख-ग्रामस्य सुख-दुःख-भोगस्य स्वाभाविकस कथं भगवज्-जन्मदि श्रवणेनैव निवृत्तिस् तत्राह—यथेति । नभसि यथा मेघौघस् तस्मिन् नीलं नभ इति कल्पने, पार्थिवो रेणुर् यथानिले धूसरोऽयम् इति कल्पने च हेतुर् अबुद्धीनं भवति, तयोर् अचाक्षुषत्वात्, एवं द्रष्टरि जीवे ज्ञान-घने मनुष्यो गौरः सुखी दुःखी चाहम् इति देहान्तः-करण-धर्मं दृश्यत्वम् अबुद्धिभिर् अज्ञैर् आरोपितं पङ्काक्ते वाससि मलिनत्ववत् । तथा चागन्तुकत्वाद् यथाम्बुना पङ्कम् एवं तच्-छ्रवणेन दुःख-ग्रामः क्षाल्यते ॥३१॥

> **॥।**

॥ १.३.३२ ॥ 

**अतः परं यद् अव्यक्तम् अव्यूढ-गुण- व्यूहितम्**[^३७]** ।**

[^३७]:
    ‘गुण-बृंहितम्ऽ इति पाठो मूले टीकायां चास्ति । अयम् एव समीचीनः ।


**अदृष्टाश्रुत-वस्तुत्वात् स जीवो यत् पुनर् भवः ॥**

**मध्वाचार्यः (भागवत-तात्पर्यम्) : **अतः परं जडेश्वरयोः परम् । अव्यूढ-गुण-बृंहितम् । अनादि-काले कदाचिद् अप्य् अनवगत-सत्त्वादि-गुण-बृंहितम् । अदृष्टाश्रुत-वस्तुत्वात् पुनर् भवः ॥३२॥

———————————————————————————————————————

**श्रीधर-स्वामी (भावार्थ-दीपिका) : **किं च अतः स्थूलाद् रूपात् परम् अन्यद् अपि रूपम् आरोपितम् इत्य् अनुषङ्गः । कथंभूतं तत् ? यद् अव्यक्तं सूक्ष्मं तत्र हेतुः—अव्यूढ-गुण-व्यूहितम् । व्यूहः कर-चरणादि-परिणामः । तथा अव्यूढा अपरिणता ये गुणास् तैर् व्यूहितं रचितम् । आकार-विशेष-रहितत्वाद् अव्यक्तम् इत्य् अर्थः । एतद् एव कुतस् तत्राह । अदृष्टाश्रुत-वास्तुत्वात् । यच् चाकार-विशेषवद् वस्तु तद्-अस्मद्-आदिवद् दृश्यते । श्रूयते वा इन्द्रादिवत् । इदं तु न तथा । तर्हि तस्य सत्त्वे किं प्रमाणं तत्राह । स जीवो जीवोपाधिः जीवो जीवेन निर्मुक्तो जीवो जीवं विहाय ]भा।पु। ११.२५.३६] इत्य् आदौ जीवोपाधौ लिङ्ग-देहे जीव-शब्द-प्रयोगात् । जीवोपाधितया कल्प्यत इत्य् अर्थः । ननु स्थूलम् एव भोगायतनत्वाज् जीवस्योपाधिर् अस्तु किम् अन्य-कल्पनयेत्य् अत आह । यद् यस्मात् सूक्ष्मात् पुनर् भवः पुनर् जन्म । उत्क्रान्ति-गत्यागतीनां तेन विनासंभवाद् इति भावः ॥३२॥

———————————————————————————————————————

**जीव-गोस्वामी (क्रम-सन्दर्भः) : **तस्य यथा स्थूलं रूपं तथा सूक्ष्मम् अपीत्य् आह—अतः परम् इति । अतः स्थूलाद् रूपात् परम् अन्यद् अपि यद् अव्यक्तं सूक्ष्मं तस्य रूपम् । सूक्ष्मत्वे तु हेतुः—अदृष्टेति । अदृष्टत्वाद् अदृष्टम् इत्य् अन्यतोऽप्य् अश्रुतत्वाच् चेत्य् अर्थः । तत्र हेतुः—अव्यूढेति । अस्पष्ट-शब्दादि-गुणम् इत्य् अर्थः । यद् यस्माद् एव रूपाद् धेतोर् यद् अंशावेशेनैवेत्य् अर्थः । स जीवोऽपि पुनर् भवो भवति—पुनः पुनर् जन्मादिकं लभत इत्य् अर्थः । तद् अपि माया-गुणैर् विरचितम् इति पूर्वेणानुषङ्गः । पूर्ववद् उपासनार्थम् एवेदं रूपम् आरोपितम् इति भावः । वक्ष्यते च—

अमुनी भगवद्-रूपे मया ते ह्य् अनुवर्णिते ।

उभे अपि न गृह्णन्ति माया-सृष्टे विपश्चितः ॥ [भा।पु। २.१०.३५] इति ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यथा स्थूलं रूपं भगवद्-रूपत्वेनोक्तम् अपि योगिभिर् उपास्यम् अपि माया-गुणैर् विरचितं तथैव सूक्ष्मम् अपि रूपम् अमूनी भगवद्-रूपे इत्य् अनेन भगवद्-रूपत्वेन प्रयुत्कम् अपि कर्णौ दिशः श्रोत्रम् अमुष्य शब्द इति । सर्वात्मनोऽन्तःकरणं गिरित्रम् इत्य् आद्य् उक्तेर् योगिभिर् उपास्यम् अपि मायिकम् एवेत्य् आह । अतः स्थूलाद् अन्यत् । अव्यक्तं सूक्ष्मं तत्र हेतुः अव्यूढः कर-चरणादित्वेनापरिणता ये गुणास् तैर् बृंहितं रचितम् आकार-विशेष-रहितम् इत्य् अर्थः । एतद् एव कुतस् तत्राह अदृष्टाश्रुत-वस्तुत्वात् । यच् चाकार-विशेषवद् वस्तु तद् अस्मद्-आदिवद् दृश्यते श्रूयते वा इन्द्रादिवत् इदं तु न तथा ।

ननु तस्य सत्त्वे किं प्रमाणं तत्राह—स जीवः । जीवोपाधिः जीवो जीवेन निर्मुक्तो जीवो जीवं विहाय च ]भा।पु। ११.२५.३६] इत्य् आदौ जीवोपाधौ लिङ्ग-देहे जीव-शब्द-प्रयोगात् जीवोपाधितया कल्प्यत इत्य् अर्थः । 

ननु स्थूलम् एव भोगायतनत्वात् जीवस्योपाधिर् अस्तु किम् अन्य-कल्पनया इत्य् अत आह—यद् यस्मात् सूक्ष्मात् पुनर्भवः पुनः पुनर् जन्म उत्क्रान्ति-गत्य्-आगतीनां तेन विना असम्भवाद् इति भावः । तेन च समष्टि-व्यष्टि-विराजां जीवत्वात् तत्-स्थूल-सूक्ष्मयो रूपयोर् मायिकत्वात् तत्र चेश्वरत्वम् आरोपितम् एव, न तु साहजिकम् इति भावः । यद् उक्तं—


> विराड् हिरण्यगर्भश् च कारणं चेत्य् उपाधयः ।  
> ईशस्य यन्त्रिभिर् हीनं तुरीयं तत् प्रचक्षते ॥[^३८] इति ।

[^३८]:
    स्रिधर् स्wअमिऽस् चोम्मेन्तर्य् तो ११.१५.१६।


अत्रापि वक्ष्यते—


> अमुनी भगवद्-रूपे मया ते ह्य् अनुवर्णिते ।  
> उभे अपि न गृह्णन्ति माया-सृष्टे विपश्चितः ॥ [भा।पु। २.१०.३५] इति ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **भगवद्-वैमुख्याज्-जीवस्य तद्-ग्राम इत्य् आह—अतः स्थूलाद् रूपात् परमन्यद् यद् अव्यक्तं लिङ्गं, तद् अपि तत्रारोपितम् इति सम्बन्धः । अव्यक्तत्वे हेतुर् अव्यूढेति अव्यूढैर् अलव्ध-पाणिपादादि-रूप-परिणामैर् गुणैर् बृंहितं रचितम् आकार-विशेष-शून्यम् इत्य् अर्थः । यद्यतोऽव्यक्ताद्-धेतोः स जीवः पुनर् भवोऽसकृद् उत्पत्तिमान् भवति । तद् आरोपे हेतुर् अदृष्टेति—अदृष्टम् अःरुतं च वस्तु भगवत्-तत्त्वं येन तत्त्वादनादितद् वै-मुख्याद् इत्य् अर्थः । वक्ष्यति चैवं जनस्य कृष्णाद् विमुखस्य दैवाद् अधर्म-शीलस्य सुदुःखितस्य [भा।पु। ३.५.३] इति ॥३२॥

> **॥।**

॥ १.३.३३ ॥ 

**यत्रेमे सद्-असद्-रूपे प्रतिषिद्धे स्व-संविदा ।**

**अविद्ययात्मनि कृते इति तद् ब्रह्म दर्शनम् ॥**

**मध्वाचार्यः (भागवत-तात्पर्यम्) : **अविद्यया जीव-कृते परमेश्वरे प्रतिषिद्धे इति ब्रह्म-दर्शनम् ॥३३॥

———————————————————————————————————————

**श्रीधर-स्वामी (भावार्थ-दीपिका) : **तद् एवम् उपाधि-द्वयम् उक्त्वा तद्-अपवादेन जीवस्य ब्रह्मताम् आह—यत्रेति । **यत्र** यदा **इमे** स्थूल-सूक्ष्मे **रूपेस्व-संविदा** श्रवण-मननादि-भक्त्या स्वरूप-सम्यग्-ज्ञानेन **प्रतिषिद्धे** भवतः । ज्ञानेन प्रतिषेधार्हत्वे तम् एव हेतुम् आह—यत्रेमे इति । **अविद्ययात्मनि कृते** कल्पिते इति हेतोः । **तद् ब्रह्म**, तदा जीवो ब्रह्मैव भवतीत्य् अर्थः । कथं-भूतम् ? **दर्शनं** ज्ञानैक-स्वरूपम् ॥३३॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) : **अन्यच् च, यत्रेमे इत्य्-आदि । **इमे सद्-असद्-रूपे** कार्य-कारण-रूपे **यत्र प्रतिषिद्धे** पृथक्त्वेन रोधिते । केन ? **स्व-संविदा** स्वेषां भक्तानां बोधन **आत्मनि** चिद्-अंशे मायया **कृते** इति । एवं तं श्री-कृष्णाख्यं धाम **ब्रह्म-दर्शनं**, ब्रह्मण आदर्शः, तद्-वैभवत्वात् ॥३३॥

———————————————————————————————————————

**जीव-गोस्वामी (क्रम-सन्दर्भः) : **अथ जीव-स्वरूपे भगवत्-स्वरूपे च तत्-सम्बन्धं वारयति, पूर्वाध्यायोक्तं ब्रह्म च लक्षयति—यत्रेति द्वाभ्याम् । **यत्र** यस्मिन् दर्शने स्थूल-सूक्ष्म-**रूपे** शरीरे **स्व-संविदा** जीवात्मनः स्वरूप-ज्ञानेन **प्रतिषिद्धे** भवतः । केन प्रकारेण ? वस्तुत आत्मनि ते न स्त एव, किन्त्व् अविद्ययैव्**आत्मनि कृते** अध्यस्ते इति एतत्-प्रकारेणेत्य् अर्थः । **तद् ब्रह्म-दर्शनम्** इति यत्-तदोर् अन्वयः । ब्रह्मणो दर्शनं साक्षात्कारः । यत्र स्व-संविदेत्य् उक्त्या जीव-स्वरूप-ज्ञानम् अपि तद्-आश्रयम् एव भवतीति । तथा केवल-स्व-संविदा ते निषिद्धे न भवत इति च ज्ञापितम् । ततश् च जीवत एवाविद्या-कल्पित-माया-कार्य-सम्बन्ध-मिथ्यात्व-ज्ञापक-जीव-स्वरूप-साक्षात्करण-तादात्म्यापन्न-ब्रह्म-साक्षात्कारो जीवन्-मुक्ति-विशेष इत्य् अर्थः । 

ईदृशम् एव तन्-मुक्ति-लक्षणं श्री-कापिलेये मुक्ताश्रयं [भा।पु। ३.२८.३५-३८] इत्य्-आदि-चतुष्टये दर्शितम् । तस्माद् अस्य प्रारब्ध-कर्म-मात्राणाम् अनभिनिवेशेनैवोपभोगः । एवम् एवोक्तं, तत्र को मोहः कः शोक एकत्वम् अनुपश्यतः [ईशोपनिषद् ७] इति ॥३३॥ [प्रीति-सन्दर्भ ३]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् एवं चेद् इदं सर्वं वस्तुतो माया-दर्शनम् एव, ब्रह्म-दर्शनं किं तद् ? इत्य् आकाङ्क्षायाम् आह—यत्र भगवति इमे सद्-असद्-रूपे उक्त-लक्षणे मायिके स्थूल-सूक्ष्म-रूपे प्रतिषिद्धे भवतः, तेनामायिकं तु रूपं तस्य न प्रतिषिद्धम् इति भावः । केन ? स्वेषां भक्तानां संविदा अनुभवेन । ते कथं भगवति न स्तः ? इत्य् अत आह—अविद्यया आत्मनि जीवे एव कृते अध्यास्ते, न त्व् ईश्वरे । यद् उक्तं—


> देहाहङ्कारणाद् देहाध्यासो जीवे ह्य् अविद्यया ।  
> न तथा जगद्-अध्यासः परमात्मनि युज्यते ॥ इति ।

तत् ततश् च तस्य ब्रह्मणो दर्शनं साक्षात्कारः स्यात् ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **यज्-जन्म-कीर्तनं जीवस्य दुःख-ग्रामाद् विमोचकम् उक्तं तत् परमात्म-वस्तु कीदृक्? कथं वा तस्य ज्ञानम्? इत्य् अत्राह—यत्रेति । यथा नभसि [भा।पु। १.३.३१] इत्य्-आदि-द्व्यार्थाद् आत्मनि जीवेऽविद्यया कृते इमे सद् असद्-रूपे स्थूल-सूक्ष्म शरीरे यत्र स्वसंविदा प्रतिषिद्धे धामा स्वेन सदा [भा।पु। १.१.१] इत्य् उक्ते निज-संविच्छक्त्या नित्य-निवृत्ते भवतस् तद्-ब्रह्म । इति शव्द आद्य् अर्थः । इति हेतु-प्रकरण-प्रकारादि-समाप्तिषु इत्य् अमरोक्तेः । इत्य्-आदि-रूपं तस्य दर्शनं ज्ञानं । तथा च माया-गन्धास्पष्टं सङ्कल्पेनैव विश्वेदयादि-कारणं श्री-महिलं विज्ञान-सुख-घनं परमात्म-वस्तु विज्ञाय तज्-जन्म-कर्म-कीर्तनात्-तत्-सम्मुख्यात्-ततो विमोचनं जीवस्येति ॥३३॥

> **॥।**

॥ १.३.३४ ॥ 

**यद्य् एषोपरता देवी माया वैशारदी मतिः ।**

**सम्पन्न एवेति विदुर् महिम्नि स्वे महीयते ॥**

**मध्वाचार्यः (भागवत-तात्पर्यम्) : **विशारदः परमेश्वरः । तन्-मतिर् माया । यद् न एनं शोचयामीति उपरता तदा सम्पन्न एव ॥३४॥

———————————————————————————————————————

**श्रीधर-स्वामी (भावार्थ-दीपिका) : **तथापि भगवन्-मायायाः संसृति-कारण-भूताया विद्यमानत्वात् कथं ब्रह्मता ? तत्राह—यदीति । यदीत्य् असन्देहे सन्देह-वचनं, "यदि वेदाः प्रमाणं स्युः" इतिवत् । **वैशारदी,** विशारदः सर्व-ज्ञ ईश्वरः, तदीया **देवी** संसार-चक्रेण क्रीडन्ती **एषा मायायद्य् उपरता** भवति । किम् इत्य् उपरता भवेत् ? तत्राह—**मतिर्** विद्या । 

अयं भावः—यावद् एषाविद्यात्मनावरण-विक्षेपौ करोति, तावन् नोपरमति । यदा तु सैव विद्या-रूपेण परिणता, तदा सद्-असद्-रूपं जीवोपाधिं दग्ध्वा निरिन्धनाग्निवत् स्वयम् एवोपरमेद् इति । तदा **संपन्नो** ब्रह्म-स्वरूपं प्राप्त **एवेतिविदुस्** तत्त्व-ज्ञाः । किम् अतः ? यद्य् एवं **स्वे महिम्नि** परमानन्द-स्वरूपे **महीयते** पूज्यते, विराजत इत्य् अर्थः ॥३४॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) : **एवं श्री-कृष्ण-ज्ञाने जनः कथं सम्पद्येत ? इत्य् आह—यद्य् एषेत्य्-आदि । **एषा वैशारदी मतिः** । **देवी माया** भगवती **यद्य् उपरता** भवति, तदा जनः श्री-कृष्णतया ज्ञान-सम्पन्नो भवतीति तत्त्व-ज्ञा **विदुः** । किं बहुना ? तदा जनः **स्वे महिम्नि** शुद्ध-भागवत-भावे **महीयते**, पूजितो भवतीत्य् अर्थः ॥३४॥

———————————————————————————————————————

**जीव-गोस्वामी (क्रम-सन्दर्भः) : **अथान्तिमां ब्रह्म-साक्षात्कार-लक्षणां मुक्तिम् आह—यदीति । **एषा** जीवन्-मुक्ति-दशायां स्थिता । विशारदेन परमेश्वरेण दत्ता **देवी** द्योतमाना **मतिर्** विद्या, तद्-रूपा या माया स्वरूप-शक्ति-वृत्ति-भूत-विद्याविर्भाव-द्वार-लक्षणा सत्त्व-मयी माया-वृत्तिः । सा यदि **उपरता** निवृत्ता भवति, तदा व्यवधानाभासस्यापि राहित्यात् **सम्पन्नो** लब्ध-ब्रह्मानन्द-सम्पत्तिर् **एवेति विदुर्** मुनयः । ततश् च तत्-सम्पत्ति-लाभात् **स्वे महिम्नि** स्वरूप-सम्पत्ताव् अपि **महीयते** पूज्यते, प्रकृष्ट-प्रकाशो भवतीत्य् अर्थः ॥३४॥ [प्रीति-सन्दर्भ ४]

———————————————————————————————————————

**विश्वनाथ-चक्रवर्ती (सारार्थ-दर्शिणी) : यद्य् एषा माया देवी उपरता** स्यात्, तथा **वैशारदी,** विशारदो भक्तानां हिते निपुणो भगवान् एव, तदीया **मतिर्** “माम् अयं पश्यतु” इति कृपा-मयी तद्-इच्छा यदि प्रवृत्ता स्यात्, तस्यैव, नान्यथा—यम् एवैष वृणुते तेन लभ्यस् तस्यैष आत्मा विवृणुते तनुं स्वां [मु।उ। ३.२.३, क।उ। २.२३] इति श्रुतेः । 

यद् वा, वैशारदी भगवद्-विषयिणी मतिः पुरुषस्य स्यात् । सम्पन्न एव तन्-मतिमान् एव पुरुषः सम्पन्नोऽन्यस् तु दरिद्र इत्य् अर्थः । **विदुस्** तत्त्व-ज्ञाः **स्वे महिम्नि** स्वीये माहात्म्ये वर्तमानः स **महीयते** पूज्यते । अन्यथा स्व-माहात्म्याद् भ्रष्टः स निन्द्यत इति भावः ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **क्षीण-वैमुख्यस्य तत्-कीर्तयतस् तत्-प्राप्तिः कदा? इत्य् अत्राह—यदीति । यदा देवी देवस्य हरेः शक्तिर् मायोपरता स्ववृत्तेर् अविद्यायाः प्रवर्तने निवृत्ता भवति, विशारदस्य तत्-साम्मुख्यज्ञस्य देवस्य मतिर् मत्-पदमयं लभताम् इतीच्छा भवति, तदा स तत्-पदं संपन्न एवेति विदुर् विज्ञाः । तस्य तावद् एव चिरं यवन्न विमोक्ष्येऽथ संपत्स्ये [छा।उ। ६.१४.२] इति श्रुतेः । संप्रदाय-प्रचार-फलया तद् इच्छयैव किञ्चिद् अविलम्ब इति भावः । ततः स्वे-महिम्नि परमे व्योम्नि गतः स महीयते सत्कृतो भवति तद्-भक्तैः ॥३४॥

> **॥।**

॥ १.३.३५ ॥ 

**एवं च जन्मानि कर्माणि ह्य् अकर्तुर् अजनस्य च ।**

**वर्णयन्ति स्म कवयो वेद-गुह्यानि हृत्-पतेः ॥**

**मध्वाचार्यः (भागवत-तात्पर्यम्) :**

** **


<p id="gdcalert1" ><span style="color: red; font-weight: bold">>>>>>  ग्द्२म्द्-ह्त्म्ल् अलेर्त्- देफ़िनितिओन् &दर्र्;&दर्र्; ओउत्सिदे ओफ़् देफ़िनितिओन् लिस्त्। मिस्सिन्ग् प्रेचेदिन्ग् तेर्म्(स्)? </span><br>(<a href="#">बच्क् तो तोप्</a>)(<a href="#gdcalert2">नेxत् अलेर्त्</a>)<br><span style="color: red; font-weight: bold">>>>>> </span></p>



> **:**अप्रियत्वात् स्वतन्त्रत्वात् फलानां च विवर्जनात् ।  
> क्रियायाश् च स्वरूपत्वाद् अकर्तेति च तं विदुः ॥  
> कर्तृत्वं भ्रान्तिजं प्राहुर् अतत्-तत्त्व-विदो जनाः ।  
> ऐश्वर्यजं तु कर्तृत्वं सम्यक्-तत्-तत्त्व-वेदिनः ॥ इति पाद्मे ॥३५॥

———————————————————————————————————————

**श्रीधर-स्वामी (भावार्थ-दीपिका) : **यथा जीवस्य जन्मादि माया, एवम् ईश्वरस्यापि जन्मादि मायेत्य् आह—एवम् इति । अकर्तुः कर्माणि । अजनस्य जन्मानि । हृत्-पतेर् अन्तर्यामिणः ॥३५॥

**श्रीनाथ-चक्रवर्ती (चैतन्य-मत-मञ्जुषा) : **उपसंहरति—एवम् इत्य्-आदि । येषां केषांचिद् अवताराणां जन्मादीन्य् एव वेद-गुह्यानि, किं पुनः सर्वेश्वरस्य श्री-कृष्णस्य ? ॥३५॥

———————————————————————————————————————

**जीव-गोस्वामी (भगवत्-सन्दर्भः, ३५): **यत्रेमे सद्-असद्-रूपे [भा।पु। १.३.३३-४] इत्य्-आदिभ्याम् अव्यवहित-पद्याभ्यां यथा स्वरूप-सम्यग्-ज्ञानेनैव कृतस्याविद्याकृतात्माध्यास-सद्-असद्-रूप-निषेधस्य हेतोर् ब्रह्म-दर्शनं भवति । यथा च मायोपरताव् एव स्वरूप-सम्पत्तिर् भवतीत्य् उक्तम् । एवम् एव _कवय_आत्मारामाः, _हृत्-पतेः _परमात्मनो जन्मानि कर्माणि च _वर्णयन्ति_ । तत्-तत्-प्रतिषेधे तद्-उपरतौ चैव सत्यां तज्-जन्म-कर्मानुभव-सम्पत्ती भवत इत्य् अर्थः । सम्पत्तिर् अत्र साक्षाद् दर्शनम् । तस्मात् स्वरूपानन्दातिशयित-भगवद्-आनन्द-विलास-रूपाण्य् एव तानीति भावः । अत एव प्राकृत-वैलक्षण्याद् _अकर्तुर् अजनस्य_इत्य् उक्तम् । अत एव _वेद-गुह्यानि_अपि तानीति ॥३५॥

———————————————————————————————————————

**जीव-गोस्वामी (क्रम-सन्दर्भः) : **एवं भगवत्त्वं दर्शयित्वा ब्रह्मत्वं दर्शितम् । ननु ब्रह्मानुभवेनैव यदि मुक्तिः स्यात्, तर्हि कथं जन्म-गुह्यं [भा।पु। १.३.२९] इत्य्-आदिना तत्-कीर्तन-मात्रेण संसार-विमोक्ष उक्तः ? तत्राह—एवम् इति । यथैवाव्यवहित-पूर्वोक्ताविद्या-मायोपरताव् एव ब्रह्मानुभव-सम्पत्ती भवतः, एवं प्राकृत-जन्म-कर्म-रहितस्य हृत्-पतेः सर्व-बुद्ध्य्-अगोचरस्य जन्मानि कर्माणि च कवयो वर्णयन्ति । तत्-तद्-उपरताव् एव तज्-जन्म-कर्मानुभव-सम्पत्ती साधकानां भवत इति मन्यन्त इत्य् अर्थः । सम्पत्तिर् अत्र साक्षाल्-लब्धिः । अत एव वेद-गुह्यानीति तथोक्तं श्री-भगवता—


> जन्म-कर्म च मे दिव्यम् एवं यो वेत्ति तत्त्वतः ।  
> त्यक्त्वा देहं पुनर् जन्म नैति माम् एति सोऽर्जुन ॥ [गीता ४.९] इति ।

तथैव तेषु श्री-शुकदेवादीनाम् अपि ब्रह्म-निष्ठा-परित्यागेनापि रागतः प्रवृत्तिर् वर्णयिष्यते द्वादशे—स्व-सुख-निभृत-चेताः [भा।पु। १२.१२.६८] इत्य् आदौ । अतो ब्रह्मवत् तन्-निदिध्यासनेनैव संसार-दुःखोपक्षयः स्यात्, तद्-अनुभव-सम्पत्ती च भवत इत्य् अर्थः । पृथग्-अर्थस् त्व् एवम् इत्य् अस्य व्यवहित-वाक्यार्थेनान्वयायोगात् कष्टाय सम्पद्यते चेति ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवम् अनेनोक्त-लक्षण-प्रकारेण मायिक-शरीर-द्वय-प्रतिषेधेनेत्य् अर्थः । अजनस्य जन्मानि अजायमानो बहुधाभिजायत इति श्रुतेः । अकर्तुः कर्माणि [श्वे।उ। ६.८], न चास्य कार्यं करणं च विद्यते इत्य् आदौ, स्वाभाविकी ज्ञान-बल-क्रिया च इति श्रुतेः । 

ननु जीवस्यापि वस्तुतोऽजनस्यैवाकर्तुर् एव जन्मानि कर्माणि दृश्यन्ते । सत्यम् । तस्य तानि माया-सम्बन्धेन अस्य तु माया-प्रतिषेधेनेत्य् एष एव भेद इत्य् आह—वेदेषु वेदैर् वा गुह्यानि रहस्यत्वेन परमोपादेयत्वेन च सत्कृत्य स्थापितानि तात्त्विकानि । जीवस्य तु तानि मायिकत्वेन हेयान्य-वास्तवानीत्य् अर्थः । यद् उक्तं गीतोपनिषदा—जन्म-कर्म च मे दिव्यम् एवं यो वेत्ति तत्त्वतः [गीता ४.९] इति । हृत्-पतेर् अन्तर्यामिनः ततो विराड्-रूपस्यैवं-भूतत्वाभावाद् अवतार-मध्ये तस्य न गणनेति प्रकरणार्थः ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) : **एवम् उक्तरीत्या सद् असद्-रूपयोः प्रतिषेधेन अजनस्य जन्मान्य् अकर्तुः कर्माणि च कवयस् तत्त्वज्ञा वर्णयन्ति अपूर्व-देह-योगाभावाद् अजनः, विधुवत्-प्राकट्यात् जन्मी च सः । अजायमानो बहुधा विजायते [मुद्गल। ३.१] इति श्रुतेः । स्वयम् एव कर्ता, कर्तारम् ईशम् [मु।उ। ३.१.३] इति श्रुतेः । प्रकृति-योगेन कर्तृत्व-विरहात् तु अकर्ता, सम्बन्धेन प्रधानस्य हरेर् नास्त्य् एव कर्तृता । अकर्तारम् अतः प्राहुः पुराणं तत्-पुराविदः इति स्मरणात्, हृत्-पतेर् अन्तर्यामिणः । तथा च विराड रूपस्यान् एवम्-भूतत्वान्नावतारेषु गणनेति प्रकरणार्थः ॥३५॥

> **॥।**

॥ १.३.३६ ॥ 

**स वा इदं विश्वम् अमोघ-लीलः**

**सृजत्य् अवत्य् अत्ति न सज्जतेऽस्मिन् ।**

**भूतेषु चान्तर्हित आत्म-तन्त्रः**

**षाड्-वर्गिकं जिघ्रति षड्-गुणेशः ॥**

**श्रीधर-स्वामी (भावार्थ-दीपिका) : **तर्हि जीवाद् ईश्वरस्य को विशेषः । स्वातन्त्र्येम् एव विशेष इत्य् आह—स वेति । षाड्-वर्गिकम् इन्द्रिय-षड्-वर्ग-विषयं जिघ्रति दूराद् एव गन्धवद् गृह्णाति न तु सज्जत इत्य् अर्थः । कुतः ? षड्-गुणेशः षड्-इन्द्रिय-नियन्ता ॥३६॥

———————————————————————————————————————

**जीव-गोस्वामी (क्रम-सन्दर्भः) : **अथ प्राकृतासङ्ग-रहितस्यानन्दैक-लीलात्वम् आह—स वा इति । षड्भिर् ऐश्वर्यादिभिर् गुणैर् भगाख्यैर् ईष्टे यः स षड्गुणेशः षाड्-वर्गिकं जिघ्रति—तेषु नाना-भेदत्वाद् वर्गात्मकेषु चरति यद् भक्तानां भक्ति-सुखम् । यद् वा—


> तत् तेऽर्हत्तम नमः स्तुति-कर्म-पूजाः  
> कर्म स्मृतिश् चरणयोः श्रवणं कथायाम् ।  
> संसेवया त्वयि विनेति षड्-अङ्गया किं  
> भक्तिं जनः परमहंस-गतौ लभेत ॥ [भा।पु। ७.९.५०]

इति श्रीमत्-प्रह्लाद-सम्मत्या षड्-अङ्ग-वर्ग-संसेवातः सञ्जातं यत् प्रेम-भक्ति-सुखम्, तद् एव जिघ्रति—अन्विष्यास्वादयतीत्य् अर्थः ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भगवतस् त्व् अन्यान्य् अपि ततो वैलक्षण्यानि बहूनि सन्ति तत्र प्रथमं निरङ्कुशम् ऐश्वर्यम् आह—स वा इति । षाड्वर्गिकम् इन्द्रिय-षड्-वर्ग-विषयं जिघ्रति दूराद् एव गन्धवद् गृह्णाति न तु सज्जत इत्य् अर्थः । कुतः षड्गुणेशः षड्-इन्दिर्य-नियन्ता । यद् वा, षड्भिर् गुणैर् भग-शब्द-वाच्यैर् ऐश्वर्याद्यैर् ईशः । अतः षड्-ऐश्वर्य-वर्गोत्थं सुखम् अनुभवति ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **भगवतो जीवेभ्यो भेदकं महैश्वर्यम् आह—स इति । इदं विश्वं सृजति, अवति पालयति, अत्ति संहरति च । अस्मिन्न् ईदृशेऽपि कर्मणि न सज्जते तत्-फलं नेच्छति, तर्हि तत् कर्म विफलं स्यात्? नेत्य् आह— अमोघेति । जीवभोगार्थत्वाद् इति भावः । भूतेष्व् अन्तहितोऽवस्थितः । षण्णां गुणानां तद् इन्द्रियाणाम् ईशो नियन्ता । तद्-भोगम् आह—षाड्वर्गिकं स्वकीय-षडैश्वर्य-वर्गोत्थं सुखं जिघ्रत्य् अनुभवति, इन्द्रिय-षड्-वर्गविषयं नियम्यतयानुभवति, न तत्र सज्जते इत्य् एके ॥३६॥

> **॥।**

**॥ १.३.३७ ॥ **

**न चास्य कश्चिन् निपुणेन धातुर्**

**अवैति जन्तुः कुमनीष ऊतीः ।**

**नामानि रूपाणि मनो-वचोभिः**

**सन्तन्वतो नट-चर्याम् इवाज्ञः ॥**

**श्रीधर-स्वामी (भावार्थ-दीपिका) : **ननु किम् ईश्वरस्य सृष्ट्य्-आदि-कर्मभिर् विषय-भोगैर् वा तत्राह—न चेति । धातुर् जगद्-विधातुर् ईश्वरस्य ऊतीर् लीलाः कुमनीषः कुबुद्धिर् निपुणेन तर्कादि-कौशलेन नवैति न जानाति । मनसा रूपाणि वचसा नामानि संतवन्तः सम्यग् विस्तारयतः । वचोभिर् इति बहुत्वं श्रुत्य्-अभिप्रायेण[^३९] । मनोभिः सहेति वा ॥३७॥

[^३९]:
    ‘वृत्त्य्-अभिप्रायेणऽ इति क्वचित् पाठः ।


———————————————————————————————————————

**जीव-गोस्वामी (क्रम-सन्दर्भः) : **ततश् च न चास्येति तादृश-तल्-लीलानभिज्ञानां कुमनीषित्वे, स वेदेति तादृश-तल्-लीला-तत्त्वस्य भक्त्यैकानुभवनीयत्वे च सङ्गमनीयम् । अत एव अथेह धन्याः [भा।पु। १.३.३९] इत्य् आदीनि सुष्ठु सङ्गतानि स्युः ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ज्ञानाद्य्-अगम्यत्वम् आह न चेति । निपुणेन ज्ञान-योगादि-नैपुण्येन ऊतीर् लीलाः नामानि रूपाणि मनो-वचो-वृत्तिभिर् नावैति मनो-वचसोर् अगम्यत्वाद् इति भावः । कुमनीष इति जन्तुर् इति । यो हि भक्ति-हीनो ज्ञानी नाम-रूपवद् वस्तु-मात्रम् एव मिथ्येत्य् आचष्टे तं प्रत्ययम् आक्षेपः । सम्भवतः अवतीर्यावतीर्य कृपया तानि विस्तारयतः । अज्ञाने दृष्टान्तः नटस्य चर्यां पाण्यादिभिर् अभिनीयमानस्य गीत-पदार्थस्य चन्द्र-कमलादेर् नाम-रूपादि-प्रदर्शनां यथा अज्ञो नावैति । अतो नास्वादं लभते ततश् च रसम् अमूलकं ब्रूते विज्ञः सत्यं तु सकल-सहृदय-साक्षिकं रसं साक्षाद् एवानुभवतीत्य् अर्थः ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : **भक्ति-हीनस्य तर्क-कुशलस्यापि न स गम्य इत्य् आह—न चेति । अस्य धातुर् जगत्-पालकस्य हरेर् उतीर् लीलाः कश्चिज्-जन्तुः कुमनीयः शुष्क-तर्क-निष्ठ-धीर् निपुणेन तत्-तर्क-कुशलतया मनो-वचोभिर् नावैति । कीदृशस्य? नामानि रूपाणि च जगति संतन्वतो विस्तारयतः । अज्ञो नटचर्याम् इव नटस्य चर्यां करादिभिर् विधु-पद्मादिनाम् अरूप-प्रदर्शनां यथा तद् अनभिज्ञो नाव इति, तद्वत् ॥३७॥

**॥।**

॥ १.३.३८ ॥ 

**स वेद धातुः पदवीं परस्य**

**दुरन्त-वीर्यस्य रथाङ्ग-पाणेः ।**

**योऽमायया सन्ततयानुवृत्त्या**

**भजेत तत्-पाद-सरोज-गन्धम् ॥**

**श्रीधर-स्वामी (भावार्थ-दीपिका) : **भक्तस्[^४०] तु कथंचिज् जानातीत्य् आह—**स वेद** इति । **अमायया** अकुटिल-भावेन । **सन्ततया** निरन्तरया । **अनुवृत्त्या** आनुकूल्येन **भजेत** ॥३८॥

[^४०]:
    प्राचीन-पुस्तके—ऽननु यदि कोऽपि न जानाति तर्ह्य् अनिर्मोक्ष-प्रसङ्गः स्याद् इत्य् आशङ्क्याह—**स वेद** इति । **अमायया** अकुटिल-भावेन । **सन्ततया** निरन्तरया । **अनुवृत्त्या** सेवा तत्-पाद-सरोज-गन्धं यो **भजेत** । **पदवीं** स्वरूपम् । **वेद** जानातिऽ इति पाठः ।


———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भक्ति-गम्यत्वम् आह—**स वेद** इति ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : **भक्ति-मतां तु गम्य इत्य् आह—**स वेद** इति । **दुरन्त-वीर्यस्य** अनन्त-बलस्य, दुः स्यात् कष्ट-निषेधयोः इति विश्वः । **अमायया** कैतव-शून्यया **अनुवृत्त्या** भक्त्या । **सन्ततया** अनवच्छिन्नया ॥३८॥

> **॥।**

॥ १.३.३९ ॥ 

**अथेह धन्या भगवन्त इत्थं**

**यद् वासुदेवेऽखिल-लोक-नाथे ।**

**कुर्वन्ति सर्वात्मकम् आत्म-भावं**

**न यत्र भूयः परिवर्त उग्रः ॥**

**श्रीधर-स्वामी (भावार्थ-दीपिका) : **भक्ति-मार्गे प्रवृत्तान् ऋषीन् अभिनन्दति—अथेति । यतो भक्त एव भगवत्-तत्त्वं जानाति । अथातो भगवन्तः सर्व-ज्ञा भवन्तो धन्याः कृतार्थाः । कुतः ? यद् यस्माद् इत्थं प्रश्नैर् वासुदेवे आत्म-भावं मनो-वृत्तिं कुर्वन्ति । सर्वात्मकम् ऐकान्तिकम् । यत्र यस्मिन् भावे सति भूयः उग्रो[^४१] गर्भ-वासादि-दुःख-रूपः परिवर्तो जन्म-मरणाद्य्-आवर्तो न भवति ॥३९॥

[^४१]:
    ‘उग्रऽ इतिय् आद्य् अधिकम् एकस्मिन् पुस्तके ।


———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भक्ति-विहीना वयम् एवाक्षेप-विषयीभूता भवामेति विषीदतः शौनकादीन् आह—अथेहेति । भगवन्तः सर्वज्ञाः वेत्ति विद्याम् अविद्यां च स वाच्यो भगवान् इति वैष्णव-निरुक्तेः सर्वात्मकम् ऐकान्तिकम् आत्मनो मनसो भावं यत्र सति परिवर्तो जन्म-मरणाद्य्-आवर्तः ॥३९॥

———————————————————————————————————————

**बलदेव-विद्यभूषणः (वैष्णवानन्दिनी) : **यथा मूयम् इति दृष्टान्त-भावेनाह—अथेति । भगवन्तः सर्वज्ञाः भवन्तः सर्वात्मकम् ऐकान्तिकम् आत्मनो मनसो भावं वृत्तिं यत्र भावे सति उग्रः परिवर्तो जन्म-मृत्यु-रूपो भूयो न भवेत् ॥३९॥

> **॥।**

॥ १.३.४० ॥ 

**इदं भागवतं नाम पुराणं ब्रह्म-सम्मितम् ।**

**उत्तम-श्लोक-चरितं चकार भगवान् ऋषिः ।**

**निःश्रेयसाय लोकस्य धन्यं स्वस्त्य्-अयनं महत् ॥**

**श्रीधर-स्वामी (भावार्थ-दीपिका) : **सूत किम् एतच् छास्त्रम् अपूर्वं कथयसि तत्राह । ब्रह्म-संमितं सर्व-वेद-तुल्यम् । उत्तम-श्लोकस्य चरितं यस्मिंस् तत् । ऋषिर् व्यासः ॥४०॥

———————————————————————————————————————

**जीव-गोस्वामी (क्रम-सन्दर्भः) : **तल्-लीला-मयत्वाद् एवास्य पुराणस्य सर्व-शास्त्र-सारत्वम् आह—इदम् इति सार्धकम् । ब्रह्म-सम्मितम् इति । नराकृति-पर-ब्रह्मणा श्री-कृष्णेन तुल्यम् इति वा । कृष्णे स्वधामोपगते [भा।पु। १.३.४३] इत्य्-आदि-वक्ष्यमाणत्वात् । धन्यं सर्व-पुरुषार्थावहम् । अत एव स्वस्त्ययनं सर्व-मङ्गलावहं महत् सर्वतः श्रेष्ठं च ॥४०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सूत किम् इदम् अपूर्वम् अश्रुत-चरं शास्त्रं कथयसीति तत्राह उदम् इति । ब्रह्म श्री-कृष्णस् तुल्याम् । ऋषिर् व्यासः ॥४०॥

———————————————————————————————————————

**बलदेव-विद्यभूषणः (वैष्णवानन्दिनी) : **अहो! सूत किम् इदम् अतिमनोज्ञम् अश्रतचरं शास्त्रं कथयसि? तत्राह—इदम् इति । ब्रह्म-सम्मितं कृष्ण-तुल्यम् । एत स्वरूपं च गारुडे—


> अर्थोऽयं ब्रह्म-सूत्राणां भारतार्थ-विनिर्णयः ।   
> गायत्री-भाष्य-रूपोऽसौ वेदार्थ-परिबृंहितः ॥   
> पुराणानां साम-रूपः साक्षाद्-भगवतोदितः ।   
> द्वादश-स्कन्ध-युक्तोऽयं शत-विच्छेद-संयुतः ॥   
> ग्रन्थेऽष्टादश-सहस्रः श्रीमद्-भागवताभिधः ॥ 

इति मात्स्ये [५३.२०, २२-२३] च—


> यत्राधिकृत्य गायत्रीं वर्ण्यते धर्म-विस्तरः ।   
> वृत्रासुर-वधोपेतं तद्-भागवतमिष्यते ।   
> लिखित्वा तच् च यो दद्याद्-धेमसिंह-समन्वितम् ।   
> प्रौष्ठ-पद्यां पौर्णमास्यां स याति परमां गतिम् ॥   
> अष्टादश सहस्राणि पुराणं तत् प्रकीर्तितम् ॥ 

इति, स्कान्दे च—


> ग्रन्थे ऽष्टादश-साहस्रो द्वादश-स्कन्ध-सन्मितः ।   
> हयग्रीव-ब्रह्म-विद्या यत्र वृत्रवधस् तथा ॥   
> गायत्र्या च समारम्भस् तद् वै भागवतं विदुः ॥ 

इति, पद्मे च—


> अम्बरीष-शुक-प्रोक्तं नित्यं भागवतं शृणु ।   
> पठस्व स्वम् उखेनैव यद् ईच्छसि भवक्षयम् इति ।

एवम् अन्यत्र बहु द्रष्टव्यम् । चकार प्रकटयामास समुद्ध्रतम् इत्य् उक्तेः । ऋषिः पाराशर्यः  धन्यम् अकिञ्चन भक्त-वशकर्तृ, धन-गणं लब्ध इति [पा। ४.४.८४] सूत्रात् ॥४०॥

> **॥।**

॥ १.३.४१ ॥ 

**तद् इदं ग्राहयाम् आससुतम् आत्मवतां वरम् ।**

**सर्व-वेदेतिहासानां सारं सारं समुद्धृतम् ॥**

**श्रीधर-स्वामी (भावार्थ-दीपिका) : **तत्-संप्रदाय-प्रवृत्तिम् आह—तद् इदम् इति । सुतं शुकम् ॥४१।

———————————————————————————————————————

**जीव-गोस्वामी (क्रम-सन्दर्भः) : **तद् इदं तल्-लीला-मयं महा-पुराणं ब्रह्मानुभवि-गुरुणा श्री-शुकेनाप्य् उपादेयत्वेन गृहीतम् इति । एवं जन्मानि कर्माणि [भा।पु। १.३.३५] इत्य् अस्योदाहरणत्वेनाह—तद् इदम् इति । वक्ष्यते च—परिणिष्ठितोऽपि नैर्गुण्ये [भा।पु। २.१.९] इत्य्-आदि । हित्वा स्व-शिष्यान् पैलादीन् [भा।पु। ९.२२.२२] इत्य्-आदि च । तस्माज् जन्म-कर्म-लीलामयेनानेन—दुःख-ग्रामाद् विमुच्यते [भा।पु। १.३.२९] इत्य् एतावन्-मात्रं किं वक्तव्यम् ? किन्तु तद्-विधानाम् अपि परम-पुरुषार्थ इति भावः । अत एवाह—सर्व-वेदेति । सर्व-वेदेतिहासानां समुद्धृतो यः सारस् तद्-रूपम् इति ॥४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **दधि-मथनाद् उद्भूतं नवनीतम् इव यद् वेदादीनां सारं सारं वस्तु तद् एवेदं श्री-भागवताख्यं स्नेहेन सुतं शुकं ग्राहयामास । वेदादि-दधि-मथन-श्रमं च सफलीचकारेति भावः । आत्मवतां वरम् इति तादृशोऽपि सुतः स्वादाधिक्येनैवेदं लोभाद् गृह्णाति स्मेति भावः ॥४१॥

———————————————————————————————————————

**बलदेव-विद्यभूषणः (वैष्णवानन्दिनी) : **तद् इति—इदं सर्वसारं नवनीतम् इवोद्धृतं सुतं ग्राहयामासेत्य् उद्धरण-श्रमं सफलं व्यधाद् इति भावः । आत्मवतां वरम् इति स्वात्मानुभवानन्दाद् अप्य् अतिस्वादुत्वात्-तेनातिलोभादिदं परिगृहीतम् इति सूच्यते ॥४१॥

> **॥।**

॥ १.३.४२ ॥ 

**स तु संश्रावयाम् आसमहाराजं परीक्षितम् ।**

**प्रायोपविष्टं गङ्गायां परीतं परमर्षिभिः ॥**

**श्रीधर-स्वामी (भावार्थ-दीपिका)**, **जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रायोपविष्टं प्रायो मृत्यु-पर्यन्तानशनं तत् व्याप्य कृतोपवेशं गोदोहनम् आस्ते इतिवत् । प्रायो मरणानशने मृत्यौ बाहुल्ययोर् इति मेदिनी ॥४२॥

———————————————————————————————————————

**बलदेव-विद्यभूषणः (वैष्णवानन्दिनी) : **स तु तत्सुतः श्री-शुकः, प्रायेण मृत्यु-पर्यन्तानाशकेनोपविष्टम् इति परमवै राग्योक्त्या कथा-श्रवण-पात्रत्वं, प्रायो मरणानशने मृत्यौ बाहुल्य-तुल्ययोः इति मेदिनी ॥४२॥

> **॥।**

॥ १.३.४३ ॥ 

**कृष्णे स्व-धामोपगते धर्म-ज्ञानादिभिः सह ।**

**कलौ नष्ट-दृशाम् एष पुराणार्कोऽधुनोदितः ॥**

**मध्वाचार्यः (भागवत-तात्पर्यम्) :**धर्मः कं शरणं गत [भा।पु। १.१.२३] इत्य् अस्य तम् एव व्यास-रूपणम् इति परिहार उच्यते । इदं भागवतम् इत्य्-आदिना ॥४३॥

———————————————————————————————————————

**श्रीधर-स्वामी (भावार्थ-दीपिका) : **प्रायेण मृत्युर् पर्यन्तानाशकेनोपविष्टम् इति परम-वैराग्योक्तिः । हे विप्राः ! विप्रर्षेः सकाशात् ॥४३॥

———————————————————————————————————————

**जीव-गोस्वामी (श्री-कृष्ण-सन्दर्भः, ७९) :** तथा श्री-कृष्ण-प्रतिनिधि-रूपत्वाद् अस्य महा-पुराणस्य श्री-कृष्ण एव मुख्योऽभिधेय इत्य् अप्य् आह—कृष्ण इति । स्पष्टम् ॥४३॥

———————————————————————————————————————

**जीव-गोस्वामी (क्रम-सन्दर्भः) : **तद् इदं पुराणम्, न तु शास्त्रान्तर-तुल्यम्, किन्तु श्री-कृष्ण-प्रतिनिधि-रूपम् एवेत्य् आह—कृष्ण इति । **स्वस्य** कृष्ण-रूपस्य **धाम** नित्य-लीला-स्थानम् **उपगते** सति **श्री-कृष्णे** । तत्र च धर्मः प्रोज्झित-कैतवोऽत्र [भा।पु। १.१.२], नैष्कर्मयम् अप्य् अच्युत-भाव-वर्जितं [भा।पु। १.५.१२] इति चानुसृत्य परम-प्रकृष्टतयावगते । भगवद्-धर्म-भगवज्-ज्ञानादिभिर् अपि सह स्व-धामोपगते सति, **कलौ नष्ट-दृशां** तादृश-धर्म-ज्ञान-विवेक-रहितानां कृते तद् इदं **पुराणम् एवार्कः**, न तु शास्त्रान्तरवद् दीप-स्थानीयं यत्, तथाविधोऽयं पुराणार्क **उदितः**, तादृश-धर्म-ज्ञान-प्रकाशनात् तत्-प्रतिनिधि-रूपेणाविर्बभूव । अर्कवत् तत्-प्रेरिततयैवेति भावः ॥४३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं बहुना ? यद् युष्माभिः पृष्टं धर्मः कं शरणं गतः [भा।पु। १.१.२३] इति तद् इदम् एव बुद्धस्वेत्य् आह—कृष्णे इति । स्व-धाम्नो द्वारकातः सकाशात् उप समीपं प्रभासं गते धर्म-ज्ञानादिभिः षड्भिर् ऐश्वर्यैः सह तत्रान्तर्दधाने सतीत्य् अर्थः । तल्-लीलाया भक्त-क्षोभ-कारित्वात् स्पष्टतयानुक्तिः । नष्ट-दृशां लुप्त-ज्ञानानां जनानां तत्र दृक्-पदेन तत्र चैक-देशान्ते दृष्टिः प्रणष्टा तमसि प्रविष्टेति प्रयुक्तेन कृष्णस्य षुर्यत्वम् । मथुराया उदय-शैलत्वम् । प्रभासस्य अस्ताचलत्वम् । शिष्टानां चक्रवाक्त्वम् । दुष्टानां नीहारत्वम् । पापानां तमस्त्वम् । भक्तानां कमल-वनत्वं च बोधितम् । अतस् तृतीये कृष्ण-द्यूमनि निम्लोचे [भा।पु। ३.२.७] इति सूर्यतया स्पष्टोक्तिः । एष पुराणार्क इति कृष्ण-सूर्योऽस्तमिते सति पुराण-सूर्योऽयम् उदित इति सूर्यस्य प्रतिमूर्तिः सूर्य एव भवेद् इति भावः ॥४३॥

———————————————————————————————————————

**बलदेव-विद्यभूषणः (वैष्णवानन्दिनी) : **पुराणं ब्रह्म-सम्मितम् इत्य् उक्तं स्फुटयन् धर्मः कं शरणं गतः [भा।पु। १.१.२३] इत्य् अस्योत्तरम् आह—**कृष्ण **इति । कृष्ण-द्युमणि-निम्लोचे [भा।पु। ३.२.७] इति वक्ष्यमाणात् कृष्ण-सूर्ये स्व-धामोपगते, नित्यं सन्निहितस् तत्र भगवान् [भा।पु। ११.३१.२४] इति च वक्ष्यमाणाज्-जनागोचरं द्वार्वत्याः प्रकाशान्तरं प्राप्ते धर्म-ज्ञानादिभिर् ऐश्वर्यैः सह तत्रैवान्तार्हिते सति नष्ट-दृशां विलुप्त-ज्ञानानां प्राणिनां ज्ञानाय पुराणार्क एष उदित इति तत् समम् एतत् ॥४३॥

> **॥।**

॥ १.३.४४ ॥ 

**तत्र कीर्तयतो विप्रा विप्रर्षेर् भूरि-तेजसः ।**

**अहं चाध्यगमं तत्र निविष्टस् तद्-अनुग्रहात् ।**

**सोऽहं वः श्रावयिष्यामि यथाधीतं यथा-मति ॥**

**श्रीधर-स्वामी (भावार्थ-दीपिका) : **अध्यगमं ज्ञातवान् अस्मि । तत्र कीर्तयतस् तत्र निविष्ट इति चान्वय-भेदात् तत्र-पदावृत्तिर् अदोषः । यथाधीतं नतु स्व-मति-विलसितम् । तत्रापि यथामति स्वमत्य्-अनुसारेण । सङ्क्षेपतः कथितं विस्तरतः श्रावयिष्यामि ॥४४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्र सभायां कीर्तयतो विप्रर्षेः शुकदेवात् सकाशात् अध्यागमम् इदं शास्त्रम् अधिगतवान् अस्मि तस्यानुग्रहम् अवाप्य तत्र सभैक-देशे निविष्ट एतां वक्षत्य् असौ सूत इति द्वादशोक्तेः । यथाधीतं न तु स्व-कपोल-कल्पितं तत्रापि यथा-मति स्व-बुद्ध्या यावद् अवधृतं तावद् एव सर्वम् अर्थ-जातं तु स एव शुकदेवो वेदेति भावः ॥४४॥


> इति सारार्थ-दर्शिन्यां हर्षिण्यां भक्त-चेतसाम् ।  
> तृतीयः प्रथमेऽध्यायः सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : **तत्र सदसि श्री-भागवतं कीर्तयतो विप्रर्षेः श्रीशुकात्, भूरितेजसः हृद्-विभात-कृष्णोच्-छलित-दीप्ति-पुञ्जात् तेजो दीप्तौ प्रभावे च इति मेदिनी । तत्र सदसि तत्-प्रान्ते तद् अनुग्रहान्-निविष्टः एतां वक्ष्यत्यसौ सूत [भा।पु। १२.४.४३] इति वक्ष्यति । यथाधीतं न तु स्वकपोल-कल्पितं, यथामतीति सङ्क्षेपात् कथितं-विस्तीर्य श्रावयैष्यामि । तत्र कीर्तयस् तत्र निविष्ट इत्य् अन्वय-भेदान् न दोषः ॥४४॥

इति श्री-वैष्णवानन्दिन्यां  प्रथम-स्कन्ध-टिप्पन्यां तृतीयोऽध्यायः ॥३॥

**॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां प्रथम-स्कन्धे

नैमिषीयोपाख्याने जन्म-गुह्यं नाम

तृतीयोऽध्यायः ।

॥१.३॥

**॥।**

(१.४)


## अथ चतुर्थोऽध्यायः 


### महर्षेर्व्यासस्यापरितोषः, तद्-आश्रमे देवर्षि-नारदस्यागमनं च ।

॥ १.४.१ ॥ 

**व्यास उवाच—**

**इति ब्रुवाणं संस्तूय मुनीनां दीर्घ-सत्रिणाम् ।**

**वृद्धः कुल-पतिः सूतं बह्वृचः शौनकोऽब्रवीत् ॥**

**श्रीधर-स्वामी (भावार्थ-दीपिका) :**

तुर्ये भागवतारम्भ-कारणत्वेन वर्ण्यते ।

व्यासस्यापरितोषस् तु तपः-प्रवचनादिभिः ॥

इत्य् एवं प्रसन्नतया श्रावयिष्याम् इति ब्रुवानम् । मुनीनां बहूनां मह्द्ये एकेन वक्तव्ये यो वृद्धो वृद्धेष्व् अपि बहुषु यः कुल-पतिर् गण-मुख्यस् तेष्व् अपि बहुषु यो बह्व्-र्चः ऋग्-वेदी तेन वक्तव्यम् । अत एवं-भूतत्वाच् छौनकोऽब्रवीत् ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

तुर्ये‘स्य शास्त्र-वर्यस्य वक्तुः श्रोतुश् च सर्वतः ।

श्रैष्ठ्यं व्यास-प्रसादश् च कथ्यते यद् विनैव हि ॥

वृद्धौ वयसा कुल-पतिर् इति कुलेन च बह्वृच इति वेदाभ्यासोत्थेन ज्ञानेन चेति शौनक एव प्रश्न-कर्तृत्वेन तैर् व्यवस्थापित इति भावः ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :** 

चतुर्थे त्व् अस्य शास्त्रस्य वक्तृ-श्रोत्रोर् वरिष्ठता । \
व्यासस्य हृद्-वितापश् च यद्-विनेति प्रकीर्त्यते ॥

> \


इत्य् एवं प्रसन्नतया वः श्रावयिष्यामीति ब्रुवाणं सूतं । मुनीनां मध्ये एकेन वक्तव्ये यो वृद्धः, वृद्धेष्व् अपि यः कुलपतिः, कुलपतिष्व् अपि यो बह्वृचः ऋग्वेदी तेन वक्तव्यम् । ईदृशत्वाच्-छौनकोऽव्रवीत् ॥१॥

> **॥।**

॥ १.४.२ ॥ 

**शौनक उवाच—**

**सूत सूत महा-भाग वद नो वदतां वर ।**

**कथां भागवतीं पुण्यां यद् आह भगवा‘ छुकः ॥**

**श्रीधर-स्वामी (भावार्थ-दीपिका) : **यत् यां कथाम् आह ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सूत सूतेति हर्षेण द्विरुक्तिं यत् याम् ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : **सूत सूत्येत्य् आदराद्वीप्सा । यद्-याम् ॥२॥

> **॥।**

॥ १.४.३ ॥ 

**कस्मिन् युगे प्रवृत्तेयं स्थाने वा केन हेतुना ।**

**कुतः सञ्चोदितः कृष्णः कृतवान् संहितां मुनिः ॥**

**श्रीधर-स्वामी (भावार्थ-दीपिका) : **कस्मिन् वा स्थाने । केन हेतुनेति महा-भारतादि-धर्म-शास्त्राणि कृतवतः पुनर् एतत्-संहिता-करणे किं कारणम् इत्य् अर्थः । कुत इति सार्वविभक्तिकस्तसिः । केन प्रवर्तित इत्य् अर्थः । कृष्णो व्यासः ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कुत इति सार्व-विभक्तिकस् तसिः केनेत्य् अर्थः कृष्णो व्यासः ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : **कुतः केन, सार्व-विभक्तिकस् तसिः । कृष्णो व्यासः ॥३॥

> **॥।**

॥ १.४.४ ॥

**तस्य पुत्रो महा-योगी सम-दृङ् निर्विकल्पकः ।**

**एकान्त-मतिर् उन्निद्रो गूढो मूढ इवेयते ॥**

**मध्वाचार्यः (भागवत-तात्पर्यम्) : **श्री-कृष्णार्पणम् अस्तु । निर्विकल्पकः । मदीयं त्वदीयम् इति भेदम् अपहाय सर्वम् ईश्वराधीनम् इति स्थितः । 


> मायाम् ईश्वर-रूपेषु सर्वत्र तद्-अधीनताम् ।  
> पश्यति ज्ञान-सम्पत्त्या विनिद्रो यः स योगवित् ॥ इति ब्राह्मे ॥४॥

———————————————————————————————————————

**श्रीधर-स्वामी (भावार्थ-दीपिका) : **यद् उक्तं स तु संश्रावयाम् आसेति [१.३.४२] तच्-छुकस्य व्याख्यानादिकं कथं घटितम् इति प्रष्टुं तस्यासङ्गोदासीनताम् आह द्वाभ्याम्—तस्येति । **सम-दृक्** समं ब्रह्म पश्यति । अतो **निर्विकल्पकः,** स्वार्थे कः, निरस्त-भेदः । किं च, **एकस्मिन्न्** एव **अन्तः** समाप्तिर् यस्यास् तथाभूता **मतिर्** यस्य सः । यत **उन्निद्रो** माया-शयनाद् उद्बुद्धः, या निशा सर्व-भूतानां तस्यां जागर्ति संयमी [गीता। २.६९] इति स्मृतेः । अत एव **गूढो**ऽप्रकटः । **मूढ इव प्रतीयते** ॥४ ॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : निर्विकल्पकः** निर्भेद-ज्ञानवान् **एकस्मिन्न्** एव **अन्तः** समाप्तिर् यस्याः सा **मतिर्** यस्य सः । **निद्रा** अविद्या, तस्याः सकाशाद् **उद्गतः** । या निशा सर्व-भूतानां तस्यां जागर्ति संयमी [गीता। २.६९] इति स्मृतेः । **ईयते** प्रतीयते ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **स तु संश्रावयामास महा-राजं परीक्षितम् [भा।पु। १.३.४२] इत्य् उक्तं, तत् कथं घटितम् इति प्रष्टुं शुकस्यासङ्गत्वम् आह—तस्येति । महा-योगी समाधि-निष्ठः, समदृक् लोष्ट्राश्मकाञ्चनेषु तुल्य-दृष्टिः, निर्विकल्पक इदं मदीयम् एतद् अन्यदीयम् इति धीशून्यः । एकस्मिन्न् आत्मन्यन्तः समाप्तिर् यस्यास् तादृशी मतिर् यस्य, उदगता निद्रा यस्मात् स नष्टाविद्य इत्य् अर्थः । गूढोऽलक्ष्य-लिङ्गः, ईयते प्रतीयते ॥४॥

> **॥।**

॥ १.४.५ ॥ 

**दृष्ट्वानुयान्तम् ऋषिम् आत्मजम् अप्य् अनग्नं**

**देव्यो ह्रिया परिदधुर् न सुतस्य चित्रम् ।**

**तद् वीक्ष्य पृच्छति मुनौ जगदुस् तवास्ति**

**स्त्री-पुम्-भिदा न तु सुतस्य विविक्त-दृष्टेः ॥**

**श्रीधर-स्वामी (भावार्थ-दीपिका) : **निर्विकल्पकत्वं प्रपञ्चयति —दृष्ट्वेति । **आत्मजं** शुकं प्रव्रजन्तम् अनुगच्छन्तम् ऋषिं व्यासम् **अनग्नम् अपि दृष्ट्वा** जले क्रीडन्त्यो **देव्यो**ऽप्सरसो **ह्रिया** लज्जया **परिदधुर्** वस्त्र-परिधानं कृतवत्यः । अनग्नम् अपीत्य् अनेनार्थात् तत्-सुतो नग्न इत्य् उक्तम् । नग्नस्य पुरतो गच्छतः सुतस्य तु ह्रिया न परिदधुः । **तच्** चित्रं **वीक्ष्य** । इयं **स्त्री** अयं **पुमान्** इति **भिदा** भेदस् तवास्ति । **विविक्ता** पूता **दृष्टिर्** यस्य ॥५॥

———————————————————————————————————————

**जीव-गोस्वामी (क्रम-सन्दर्भः) : **दृष्ट्वेत्य् आदौ अप्य् अनग्नत्वस्यापि परिधाने हेतुत्वं, तेन मर्यादावत्त्वस्य लक्षितत्वान् निकटागमन-दृष्टि-क्षेपाद्य्-असम्भावनया तासां युक्तम् । सुते तु नग्नत्वस्य तद्-वैपरीत्येनापरिधाने हेतुत्वं युक्तम् इति यद्यपि स्यात्, तथापि यन् मद्-दर्शने परिदधुर्, न तु तद्-दर्शने, तच् **चित्रम्** । तस्माद् अमुं न ददृशुर् इति निश्चित्याप्य् उत्कण्ठया कथञ्चिद् ददृशुर् एवेति सम्भाव्य, तासाम् अपलाप-खण्डनार्थं दर्शनम् एव भङ्ग्या निश्चित्य पृच्छति सतीत्य् अर्थः ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **निर्विकल्पकत्वं प्रमाणयति दृष्ट्वेति । आत्मजं शुकं प्रव्रज्य यान्तम् अनुजातम् ऋषिं व्यासम् अनग्नम् अपि दृष्ट्वा देव्यो जल-क्रीडनत उत्थिता लज्जया परिदधुः स्व-स्व-वस्त्राणीत्य् अर्थः, न तु सुतस्य शुकस्य दर्शने । तच् **चित्रम्** । “अहो ! युवानं तत्रापि नग्नं सर्वत्र स्पष्टं विलोकयन्तं मत्-पुत्रं वीक्ष्य एता न लज्जिताः ! मां तु वृद्धं स-वसनम् इतो युवतयः खेलन्तीति तद्-दिशि दृशम् अप्य् अददानं विलोक्य लज्जन्ते स्म । तद् इमा एव आर्जवेन कारणं पृच्छामि” इति मुनौ पृच्छति सति जगदुः, “इयं स्त्री अयं पुमान् इति तव स्ती-पुं-भिदा अस्ति, न तु तव सुतस्य ।” 

ननु कथम् एतज् जातम् ? तत्राहुः—**विविक्ता** पूता **दृष्टिर्** यस्य तस्येति वयं युवति-जनाः कलाभिज्ञाः स्त्री-पुंसयोर् नयन-दर्शनेनैव तद्-अन्तस्-तत्त्वं सर्वं ज्ञातुं प्रभवाम इति भावः ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रव्रजन्तम् आत्मजं शुकम् अनुयातमृषिं व्यासमनग्नम् अपि दृष्ट्वान्तसि क्रीडन्त्यो देव्यो ह्रिया वासांसि परिदधुः, अनग्नम् इत्य् उक्तेः सुतस्य नग्नत्वं प्राप्तं, सुतस्य ह्रिया न परिदधुर् इति चित्रं वीक्ष्य नग्नस्य यूनः पश्यतश् च दर्शनान् न हीः, तद्-विलक्षणस्य दर्शनात् कथं सेति मुनौ व्यासे पृच्छति सति ता जगदुः—तवास्तीत्य्-आदि । तरुण्यो हि पुंदृष्टि-परीक्षिका भवन्तीति तव् एश्वरत्वद् व्यथितस्य स्त्री-पुंभिदास्ति । सुतस्य तु न यतो विविक्त-दृष्टेः, विविक्ते देहादि-भिन्ने स्वात्मनि दृष्टिर् यस्येति महा-योगित्वं स्फुटम् । न च व्यासस्य शुकाद् अपकर्षः तस्येश्वरत्वेन नित्य-सिद्धोत्कर्षत्वात् ॥५॥

> **॥।**

॥ १.४.६ ॥ 

**कथम् आलक्षितः पौरैः सम्प्राप्तः कुरु-जाङ्गलान् ।**

**उन्मत्त-मूक-जडवद् विचरन् गज-साह्वये ॥**

**श्रीधर-स्वामी (भावार्थ-दीपिका) : **एवं-भूतोऽसौ कथम् आलक्षितो ज्ञातः । **कुरवो जाङ्गलाश्** च देश-विशेषास् तान् **संप्राप्तः** प्रथमं, ततो **गजसाह्वयेविचरन्** । गजेन सहित आह्वयो नाम यस्य तस्मिन् हस्तिनापुरे । हस्ती नाम राजा तेन निर्मितत्वात् ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : कुरु-जाङ्गलान्** देश-विशेषान् **गजेन** सह **आह्वयो** नाम यस्य, तस्मिन् हस्तिनापुरे **विचरन्** ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : **कथम् इति—पौरैर् इति तैः किं सोऽन्वेषित इति प्रष्टुर् भावः । कुरुजाङ्गलान् देश-भेदान् प्रथमं गज-साह्वयो गजेन सहाह्वयो नाम यस्य तस्मिन् हस्तिनापुरे विचरन्, हस्ती नाम राजा-भूत्तेन हि तत् पुरं निर्मितम् ॥६॥

> **॥।**

॥ १.४.७ ॥ 

**कथं वा पाण्डवेयस्य राजर्षेर् मुनिना सह ।**

**संवादः समभूत् तात यत्रैषा सात्वती श्रुतिः ॥**

**श्रीधर-स्वामी (भावार्थ-दीपिका) : **एवं-भूतेन **मुनिना सह** । **यत्र** संवादे **एषा सात्वती** भागवती **श्रुतिः** संहिता ॥७॥

———————————————————————————————————————

**जीव-गोस्वामी (क्रम-सन्दर्भः) : **श्रुतिर् वेद-सारः ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पाण्डवेयस्य परीक्षितः, मुनिना शुकेन, श्रुतिः संहिता ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **पाण्डवेयस्य परीक्षितः, सात्वती भागवती श्रुतिः संहिता ॥७॥

> **॥।**

॥ १.४.८ ॥ 

**स गो-दोहन-मात्रं हि गृहेषु गृह-मेधिनाम् ।**

**अवेक्षते महा-भागस् तीर्थी-कुर्वंस् तद् आश्रमम् ॥**

**श्रीधर-स्वामी (भावार्थ-दीपिका) : **एतद् व्याख्यानं बहु-कालावस्थानापेक्षम्, तस्य त्व् एकत्रावस्थानं दुर्लभम् इत्य् आह—स इति । **गो-दोहन-मात्रं** कालं **प्रतीक्षते**, तद् अपि न भिक्षार्थम्, किं तु तेषाम्  **आश्रमं** गृहं **तीर्थी-कुर्वन्** पवित्री-कुर्वंस् तस्माद् एवं-भूतोऽत्र वक्तेत्य् आश्चर्यम् ॥८॥

———————————————————————————————————————

**जीव-गोस्वामी (क्रम-सन्दर्भः) : अवेक्षते** प्रारब्धाभासेन, न तु अत्राप्य् आवेशेनेति ज्ञेयम् । स्त्री-पुं-भिदा ज्ञानस्याप्य् अभावात् । अत एव **तीर्थीकुर्वन्न्** इति स्वभावत एव ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **शुकस्य तेन सह बहु-कालावस्थितिर् एतद्-व्याख्यानुरोधेनैव सम्भवेन् नान्यथेत्य् आह—**स गो-दोहन-मात्रं** कालं भिक्षा-मिषेण **प्रतीक्षते,** वस्तुतस् तु तेषाम्  **आश्रयं तीर्थीकुर्वन्**, तत्रत्य-जीव-मात्रेभ्योऽपि सद्-गतिं प्रदातुम् इति भावः ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **परीक्षिता साधं शुकस्य चिरस्थितिः श्री-भागवत-व्याख्यानुरोधाद् एव, नान्यथेत्य् आह—स शुकः । गो-दोहन-मात्रं कालम् अवेक्षते, तद् अपि न भिक्षार्थं किन्तु तेषाम्  आश्रमं गृहं तीर्थी-कुर्वन् तद् आश्रमस्थान् सर्वान् पावयन्न् इति वक्तुर् वरिष्ठत्वम् ॥८॥

> **॥।**

॥ १.४.९ ॥ 

**अभिमन्यु-सुतं सूत प्राहुर् भागवतोत्तमम् ।**

**तस्य जन्म महाश्चर्यं कर्माणि च गृणीहि नः ॥**

**श्रीधर-स्वामी (भावार्थ-दीपिका) : **श्रोतुस् तु चरितम् अतीवाश्चर्यम् अतः कथयेत्य् आह—अभिमन्यु-सुतम् इति पञ्चभिः । **गृणीहि** कथय ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** गृणीहि कथय ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : **श्रोतुश् च तद् आह—अभीति पञ्चभिः, गृणीहि वर्णय ॥९॥

> **॥।**

॥ १.४.१० ॥ 

**स सम्राट् कस्य वा हेतोः पाण्डूनां मान-वर्धनः ।**

**प्रायोपविष्टो गङ्गायाम् अनादृत्याधिराट्-श्रियम् ॥**

**श्रीधर-स्वामी (भावार्थ-दीपिका) : सम्राट्** चक्रवर्ती । **वा** इति वितर्के । **कस्य वा हेतोः** ? कस्मात् कारणात् ? **अधिराट्-श्रियम्** अधिराजानां श्रियं संपदम् **अनादृत्य** ॥१०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अधिकृत्य राजन्तीत्य् **अधिराजो** युधिष्ठिराद्याः, तेषाम्  अपि **श्रियं** प्राप्ताम् **अनादृत्य** ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : **सम्राट् सर्व-भूमेर् ईश्वरः, अधिकृत्य राजन्तीत्य् अधिराजो युधिष्ठिरादयः तेषाम्  अपि श्रियं सम्पदं प्राप्ताम् अनादृत्य हित्वा ॥१०॥

> **॥।**

॥ १.४.११ ॥ 

**नमन्ति यत्-पाद-निकेतम् आत्मनः**

**शिवाय हानीय धनानि शत्रवः ।**

**कथं स वीरः श्रियम् अङ्ग दुस्त्यजां**

**युवैषतोत्स्रष्टुम् अहो सहासुभिः ॥**

**श्रीधर-स्वामी (भावार्थ-दीपिका) : यस्य पाद-निकेतं** चरण-पीठम् । **ह** स्फुटम् । धनान्य् **आनीयशत्रवोनमन्ति** । **अङ्ग** हे सूत । **युवा** तरुण **एव** एषत ऐच्छत् । अत्रार्षम् आत्मनेपदम् । असुभिः प्राणैः सह ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : पाद-निकेतं** पाद-पीठं, **ह** स्फुटं, **युवा** न तु वृद्धः, **ऐषत** ऐच्छत्, **असुभिः** प्राणैर् अपि **सह** ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : **पाद-निकेतं चरण-पीठं, ह स्फुटं, धनान्यानीय दत्त्वा, युवा न तु वृद्धः, ऐषत ऐच्छत्, असुभिः प्राणैश् च सह ॥११॥

> **॥।**

॥ १.४.१२ ॥ 

**शिवाय लोकस्य भवाय भूतये**

**य उत्तम-श्लोक-परायणा जनाः ।**

**जीवन्ति नात्मार्थम् असौ पराश्रयं**

**मुमोच निर्विद्य कुतः कलेवरम् ॥**

**श्रीधर-स्वामी (भावार्थ-दीपिका) : **विरक्तस्य किं धनादिभिर् इति चेत् तत्राह—शिवायेति । **लोकस्य शिवाय भवाय** समृद्ध्यै **भूतये** ऐश्वर्याय च ते **जीवन्ति,** न त्व् आत्मार्थम् । एवं सत्य् **असौ** राजा **निर्विद्य** विरज्यापि परेषाम् आश्रयं **कलेवरङ्कुतो** हेतोर् **मुमोच** । न हि परोपजीवनं स्वयं त्यक्तुम् उचितम् इत्य् अर्थः ॥१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : लोकस्य शिवाय** मङ्गलाय, तद् एव द्विधा-भूतं विवृणोति । **भवाय** भवः संसारस् तन् निवृत्त्यै मशकाय धूम इतिवत् । यद् वा, भवं संहर्तुं क्रियार्थोपपदस्येत्य् आदिना चतुर्थी । **भूतये** सम्पत्त्यै **पराश्रयं** परेषाम् उपकारि । न हि परोपजीव्यं वस्तु **निर्विद्यापि** त्यक्तुम् उचितम् इति भावः ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु विरक्तस्य धनादिभिः किं? तत्राह—शिवाय मङ्गलाय । द्विधा-भूतं तद्-विवृणोति—भवाय ज्ञान-भक्ति-समृद्धये, भूतये ऐश्वर्याय च, पराश्रयं परोपकारि कलेवरं, न ह्य् एतादृग् वस्तु निर्विद्यापि मोक्तुं युक्तम् इति भावः ॥१२॥

> **॥।**

॥ १.४.१३ ॥ 

**तत् सर्वं नः समाचक्ष्व पृष्टो यद् इह किञ्चन ।**

**मन्ये त्वां विषये वाचां स्नातम् अन्यत्र छान्दसात् ॥**

**श्रीधर-स्वामी (भावार्थ-दीपिका) : यत् किंचन पृष्टो**ऽसि **तत् सर्वं नो**ऽस्मभ्यं **समाचक्ष्व** । **यद्** यस्माद् **वाचां विषये** गिरां गोचरेऽर्थे **स्नातं** पारङ्गतं **त्वां मन्ये** । **छन्दसाद् अन्यत्र** वैदिक-व्यतिरेकेण । अत्रावर्णिकत्वात् ॥१३॥

———————————————————————————————————————

**जीव-गोस्वामी (क्रम-सन्दर्भः) : छान्दसाम्** इति वेद-पुराणयोः ब्राह्मण-परिव्राजक-न्यायवद् भेदाभेद-व्यवस्थयोक्तम् । माध्यन्दिन-श्रुतौ च वेद-पुराणेतिहासानाम् अपौरुषेयत्वेनाभेद-निर्देशः कृतः । यथा—एवं वा अरेऽस्य महतो भूतस्य निःश्वसितम् एतद् यद् ऋग्-वेदो यजुर् वेदः साम-वेदोऽथर्वाङ्गिरस इतिहासः पुराणं विद्या उपनिषदः [बृ।आ।उ। २.४.१०] इत्य्-आदिना । ब्रह्म-यज्ञाध्यायनेऽपि विनियोगो दृश्यतेऽमीषां—यद् ब्राह्मणानीतिहास-पुराणानि इत्य् अनेन च प्रणवादि-मयं छन्दः सुपर्णं यद् वाक्यम् अत्रास्ति, तत्रापि तस्याधिकारित्वं दर्शितम् । किन्त्व् अत्र कश्चिद् उच्चारो भेदको गम्यः । यः खलु स्वर-प्लुतादि-वैशिष्ट्य-मयो वैदिकस् तद्-अभावात् । न चैवं सूताधिकारात् पुराणादीनां न्यूनत्वम् आशङ्क्यम् । सकल-निगम-वल्ली-सत्-फले श्री-भगवन्-नाम्नि सर्वेषाम् अधिकारात् सर्व-यज्ञाद्य्-अधिक-श्री-भगवद्-भक्त्य्-अन्तरवत् श्री-भागवते तु आत्माराम-शिरोमणेः श्री-शुकस्यापि सर्वस्ववद् आवेशात् ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : स्नातं** पारगं वक्तुम् अतिसमर्थम् इत्य् अर्थः । **छान्दसाद्** वैदिकाद् वाक्याद् अन्यत्र तत्रानधिकाराद् इत्य् अर्थः । न चैवं सूताधिकाराद् वेदेभ्योऽस्य शास्त्रस्य न्यूनत्वम् आशङ्क्यं सकल-निगम-वल्ली-सत्-फले भगवन्-नाम्नि सर्वेषाम् अधिकारात् । निगम-कल्प-तरोः फलम् [१.१.३] इति, अखिल-श्रुति-सारम् [२.१.५] इत्य् अत्रैवोक्तेः ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **तद् इति—वाचां विषये गोचरेऽर्थे त्वं स्नातं पारगं वक्तुम् इति समर्थं मन्ये । छान्दसाद् वैदिकाद्-वाक्याद् अन्यत्रेति तत्रानधिकाराद् इत्य् अर्थः । नन्व् अस्यापि शास्त्रस्य वेदैक-भागत्वात् कथम् एतद्-वक्तृत्वं सूतस्येति चेत्? उच्यते—अग्न्याधनाङ्गे वेदम् अन्त्रे रथ-कारस्येवेतिहास-पुराण-भागे वेदेऽपि सूतस्याधिकारोऽस्तीति निगम [भ।पु। १.१.३] इति पद्ये व्याख्यातमस्तीति नास्य न्यूनत्वं, किन्तु श्रैष्ठ्यम् एव, सर्व-वेदेतिहासानां सारं सारं समुद्धृतम् [भा।पु। १.३.४१] इत्य् उक्तेः ॥१३॥

> **॥।**

॥ १.४.१४ ॥ 

**सूत उवाच—**

**द्वापरे समनुप्राप्ते तृतीये युग-पर्यये ।**

**जातः पराशराद् योगी वासव्यां कलया हरेः ॥**

**मध्वाचार्यः (भागवत-तात्पर्यम्) :तृतीये** द्वापर-युग-पर्यवसाने प्राप्ते सति ॥१४॥

———————————————————————————————————————

**श्रीधर-स्वामी (भावार्थ-दीपिका) : **कस्मिन् युग इत्य्-आदि-प्रश्नानां व्यास-जन्म-कथन-पूर्वकन् उत्तरम् आह—द्वापर इति । **द्वापरे समनुप्राप्ते** । कदेत्य् अपेक्षायाम् आह । **तृतीयेयुगस्यपर्यये** परिवर्ते । **वासव्याम्** उपरिचरस्य वसोर् वीर्याज् जातायां सत्यवत्यां **योगी** ज्ञानी **व्यासो जातः** ॥१४॥

———————————————————————————————————————

**जीव-गोस्वामी (क्रम-सन्दर्भः) : **युगस्य तस्य द्वापराख्यस्य तृतीय-युग-पर्यये यत्र युग-त्रयम् अन्यद् अतिक्रम्यातिक्रम्य वैवस्वत-मन्वन्तरादितस् तृतीये आगमने सतीत्य् अर्थः । पर्ययोऽतिक्रमस् तस्मिन्न् अतिपात उपात्ययः इत्य् अमरः ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कस्मिन् युग इत्य्-आदि प्रश्नानाम् उत्तरं वक्तुं व्यास-जन्म-कर्माण्य् अपि सङ्क्षेपेणाह—द्वापर इति । **युगानां** सत्यादीनां बहूनां **पर्ययो**ऽतिक्रमो यत्र तस्मिन् । पर्ययोऽतिक्रमस् तस्मिन्न् अतिपात उपात्यय इत्य् अमरः । बहु-युगातिक्रमे यद् द्वापरं तस्मिन् तच् च कृष्णावतार-सम्बन्ध्य् एव ज्ञेयम् । तद्-अवतारश् च वैवस्वत-मन्वन्तरीयाष्टाविंशतितमे द्वापरे व्याख्यास्यते । कीदृशे ? तृतीये सन्ध्या-रूप-युग-रूप-सन्ध्यांश-रूपाणीति सर्व-युगानि त्रि-रूपाणि भवन्ति, अतस् तृतीये सन्ध्यांश-रूपे । **वासव्याम्** उपरिचरस्य वसोर् वीर्याज् जातायां सत्यवत्यायाम् ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : **कस्मिन् युगे [भा।पु। १.४.३] इत्य्-आदि-प्रश्नानाम् उत्तरं वक्तुं व्यास-जन्माद्य् अपि सङ्क्षेपेणाह—द्वापरे इति । युगानां सत्य् आदीनां बहूनां परयोऽतिक्रमस् तस्मिन् बहु-युगातिक्रमे यद् वापरं तस्मिन्न् इत्य् अर्थः । पर्ययोऽतिक्रमस् तस्मिन्न् अतिपात उपात्ययः इत्य् अमरः । कीदृशीत्य् आह—तृतीये इति सन्ध्यांशे इत्य् अर्थः । सन्ध्या-युग-सन्ध्यांशतया सर्वाणि युगानि त्रि-रूपाणि हि भवन्ति । वैवस्वत-मन्वन्तरीयाष्टाविंशति-चतुर्युग-द्वापर-सन्ध्यांशे इति बोध्यम् । वासव्याम् उपरिचरस्य वसोर् वीर्याज्जातायां सत्यवत्यां मातरि पराशरात् पितुर् जातः ॥१४॥

> **॥।**

॥ १.४.१५ ॥ 

**स कदाचित् सरस्वत्या उपस्पृश्य जलं शुचिः ।**

**विविक्त एक आसीन उदिते रवि-मण्डले ॥**

**श्रीधर-स्वामी (भावार्थ-दीपिका) : जलम् उपस्पृश्य** जले स्नानादिकं कृत्वेत्य् अर्थः । **आसीनो** बभूवेति शेषः । **विविक्ते** देश इत्य्-आदि चित्तैकाग्र्यार्थम् उक्तम् । अनेनैव बदरिकाश्रम-स्थानं सूचितम् ॥१५॥

———————————————————————————————————————

**जीव-गोस्वामी (क्रम-सन्दर्भः) : स कदाचित्** इत्य् अस्य टीकायाम्—बदरिकाश्रम-स्थानं सूचितम् इति । सरस्वत्यास् तत्र श्रवणात् । शम्याप्राशः इत्य् एव तु तस्य नाम वक्ष्यते ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : उपस्पृश्य** आचम्य सर्व-वर्णाश्रमाणां यद् धितं तद् दध्याव् इति चतुर्थेनान्वयः ॥१५॥

———————————————————————————————————————

**बलदेव-विद्यभूषणः (वैष्णवानन्दिनी) : **स पाराशर्यः सरस्वत्या जलम् उपस्पृश्य तत्र स्नानादि विधाय विविक्ते तत्-तटे आसीनः कृतासनोऽभूद् इति शेषः । तादृशस्यैव हि ध्यानम् आसीनः सम्भवात् [वे।सू। ४.१.७] इति न्यायात् ॥१५॥

> **॥।**

॥ १.४.१६-१८ ॥ 

**परावर-ज्ञः स ऋषिः कालेनाव्यक्त-रंहसा ।**

**युग-धर्म-व्यतिकरं प्राप्तं भुवि युगे युगे ॥**

**भौतिकानां च भावानां शक्ति-ह्रासं च तत्-कृतम् ।**

**अश्रद्दधानान् निःसत्त्वान् दुर्मेधान् ह्रसितायुषः ॥**

**दुर्भगांश् च जनान् वीक्ष्य मुनिर् दिव्येन चक्षुषा ।**

**सर्व-वर्णाश्रमाणां यद् दध्यौ हितम् अमोघ-दृक् ॥**

**मध्वाचार्यः (भागवत-तात्पर्यम्) : **


> नित्य-ज्ञानस्य चिद्-दृष्टिर् लोक-दृष्टि-व्यापेक्षया ।  
> सर्वज्ञोऽप्य् अज्ञवद् देवः सर्व-शक्तिर् अशक्तवत् ।  
> प्रत्यापयति लोकानाम् अज्ञानं मोहनाय च ॥ इति कौर्मे ॥१६॥

———————————————————————————————————————

**श्रीधर-स्वामी (भावार्थ-दीपिका) : **तत्र च स ऋषिर् युग-धर्म-व्यतिकरादिकं वीक्ष्य सर्व-वर्णाश्रमाणां यद् धितं तद् दध्याव् इति तृतीयेनान्वयः । परावर-ज्ञोऽ तीतानागत-वित् । अव्यक्तं रंहो वेगो यस्य तेन कालेन युग-धर्माणां व्यतिकरं सङ्करं प्राप्तं वीक्ष्य । तथा भुवि युगे युगे ॥१६॥ भौतिकानां भावानां शरीरादीनाम् । तत्-कृतं काल-कृतम् । निःसत्त्वान् धैर्य-शून्यान् । दुर्मेधान् मन्द-मतीन् ॥१७॥

———————————————————————————————————————

**जीव-गोस्वामी (क्रम-सन्दर्भः) : **परावरज्ञ इति त्रिकम् ।_।_१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **परावरज्ञ अतीतान् आगत-विज्ञः युग-धर्माणां व्यतिकरं कालेन नाशम् । भौतिकानां शरीरादीनां तत्-कृतं काल-कृतं निःसत्त्वान् रजस्-तमो-मयान् ॥१६-१८॥

———————————————————————————————————————

**बलदेव-विद्यभूषणः (वैष्णवानन्दिनी) : **परावरज्ञो भूत-भविष्यद्वित्, तत्रासीनः कालेन भुवि युगे युगे युग-धर्माणां व्यतिकरं साङ्कं प्राप्तं वीक्ष्य सर्व-वर्णाश्रमाणां यद्-धितं तद्-दध्याव् इति परेणान्वयः ॥१६॥ \


> \


भावानां शरीर् आदीनां तत्-कृतं काल-रचितं, निःसत्त्वान् धैर्यहीनन् । दुर्मेधान् मन्द-बुद्धीन् ॥१७॥  \


> \


दुर्भगान् भाग्य-शून्यान् ॥१८॥

> **॥।**

॥ १.४.१९ ॥ 

**चातुर् होत्रं कर्म शुद्धं प्रजानां वीक्ष्य वैदिकम् ।**

**व्यदधाद् यज्ञ-सन्तत्यै वेदम् एकं चतुर् विधम् ॥**

**श्रीधर-स्वामी (भावार्थ-दीपिका) : **ततश् च होत्रोपलक्षिताश् चत्वार ऋत्विजश् चतुर् होतारः, तैर् अनुष्ठेयं कर्म **चातुर् होत्रम्** । **शुद्धं** शुद्धि-करम् । **यज्ञ-सन्तत्यै** यज्ञानाम् अविच्छेदाय ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततश् च ज्ञान-योग-भक्त्य्-अयोग्यानां सर्वासां प्रजानां कर्मैव **शुद्धं** शुद्धि-करं ? कीदृशं **होता** उद्गाता अध्वर्युर् ब्रह्मेति चत्वारोऽपि होतारः, तैर् निर्वृत्तं **चातुर्होत्रम् ।यज्ञानां सतत्यै** अविच्छेदाय ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **व्यासस्य सर्वहित-विधानम् आह—चातुर्होत्रम् इति । होतोद्गाताध्वर्युर् ब्रह्मा चेति चत्वारो होतृ-शब्देन लक्ष्यन्ते, चतुर्भिर् होतृभिर् निवृत्तं चातुर्होत्रं तद्-वैदिकं कर्म प्रजानां ज्ञान-भक्त्य् अयोग्यानां शुद्धं हृद्-विशोधकं वीक्ष्य वेदम् एकं चतुर् विधं व्यदधात्, यज्ञ-सन्तत्यै तद् अविच्छेदाय ॥१९॥

> **॥।**

॥ १.४.२० ॥ 

**ऋग्-यजुः-सामाथर्वाख्या वेदाश् चत्वार उद्धृताः ।**

**इतिहास-पुराणं च पञ्चमो वेद उच्यते ॥**

**श्रीधर-स्वामी (भावार्थ-दीपिका) : **चातुर्विध्यम् एवाह—ऋग् इति । **उद्धृताः** पृथक् कृता ॥२०॥

———————————————————————————————————————

**जीव-गोस्वामी (क्रम-सन्दर्भः) : **इतिहासेति । तथा च साम्नि कौथुमीय-शाख्यायां छान्दोग्योपनिषदि च—ऋग्-वेदं भगवोऽध्येमि यजुर् वेदं साम-वेदम् आथर्वणं चतुर्थम् इतिहासं पुराणं पञ्चमं वेदानां वेदं [छा।उ। ७.१.२] इत्य्-आदि । अन्यत्र च—वेदान् अध्यापयामास महाभारत-पञ्चमान् [म।भा। १२.३४०.११] इति । अन्यथा पञ्चमत्वं नावकल्पेत समान-जातीय-निवेशितत्वात् सङ्ख्यायाः । तृतीय-स्कन्धे च वक्ष्यते—


> इतिहास-पुराणानि पञ्चमं वेदम् ईश्वरः ।  
> सर्वेभ्य एव वक्त्रेभ्यः ससृजे सर्व-दर्शनः ॥ [भा।पु। ३.१२.३९] इति ।

पञ्चमत्वे कारणं वायु-पुराणे सूत-वाक्यम्—


> एक आसीद् यजुर् वेदस् तं चतुर्धा व्यकल्पयत् ।  
> चातुर्होत्रम् अभूत् तस्मिंस् तेन यज्ञम् अकल्पयत् ॥  
> आध्वर्यवं यजुर्भिस् तु ऋग्भिर् होत्रं तथैव च ।  
> औद्गात्रं सामभिश् चैव ब्रह्मत्वं चाप्य् अथर्वभिः ॥ [वायु।पु। ६०.१७-१८]  
> आख्यानैश् चाप्य् उपाख्यानैर् गाथाभिर् द्विज-सत्तमाः ।  
> पुराण-संहिताश् चक्रे पुराणार्थ-विशारदः ॥  
> यच् छिष्टं तु यजुर्वेद इति शास्त्रार्थ-निर्णयः । [वायु।पु। ६०.२१-२२]

इति स्कान्दम् आग्नेयम् इत्य्-आदि-समाख्यास् तु प्रवचन-निबन्धनाः काठकादिवत् ॥२०॥ [तत्त्व-सन्दर्भ १२-१३]

———————————————————————————————————————

**विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : **उद्धृताः पृथक्-कृतः । पञ्चमो वेद इति तन्-निश्वसित-भागत्वात् ॥२०॥

> **॥।**

॥ १.४.२१-२२ ॥ 

**तत्र र्ग्-वेद-धरः पैलः सामगो जैमिनिः कविः ।**

**वैशम्पायन एवैको निष्णातो यजुषाम् उत ॥**

**अथर्वाङ्गिरसाम् आसीत् सुमन्तुर् दारुणो मुनिः ।**

**इतिहास-पुराणानां पिता मे रोमहर्षणः ॥**

**श्रीधर-स्वामी (भावार्थ-दीपिका) : दारुणः** क्रूरः अथर्वोक्ताभिचारादि-प्रवृत्तेः ॥२१-२२॥

———————————————————————————————————————

**जीव-गोस्वामी (क्रम-सन्दर्भः) : एक** एवेति पैलादिष्व् अप्य् अन्वितम् ॥२१॥ **अथर्वाङ्गिरसाम्** अथर्वाणाम् ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : दारुणो**ऽभिचारादि-प्रवृत्तेः ॥२१-२२॥

———————————————————————————————————————

**बलदेव-विद्यभूषणः (वैष्णवानन्दिनी) : **कविर् द्वादश-लक्षणी-प्रणेता । एक इति व्यास-निरत-मनस्कत्वान्-मुख्यः ॥२१॥ \


> \


दारुणो निष्कृपः, स्ववेदोक्ताभिचार-देशिकत्वां ॥२२॥

> **॥।**

॥ १.४.२३ ॥ 

**त एत ऋषयो वेदं स्वं स्वं व्यस्यन्न् अनेकधा ।**

**शिष्यैः प्रशिष्यैस् तच्-छिष्यैर् वेदास् ते शाखिनोऽभवन् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** व्यस्यन् विभक्तवन्तः ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : **ते पैलादयः स्वं स्वं वेदं व्यस्यन् व्यभजन् ॥२३॥

> **॥।**

॥ १.४.२४ ॥ 

**त एव वेदा दुर्मेधैर् धार्यन्ते पुरुषैर् यथा ।**

**एवं चकार भगवान् व्यासः कृपण-वत्सलः ॥**

**श्रीधर-स्वामी (भावार्थ-दीपिका) : **वेद-विभाग-प्रयोजनम् आह—त एवेति । ये पूर्वम् अतिमेधाविभिर् धार्यन्ते स्म त एव ॥२४॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **ये वेदाः पूर्वं मेधाविभिर् ध्वतास् ते दुर्मेधैर् अल्प-बुद्धिभिर् यथा धार्यन्ते, एवं चकार । कृपण-वत्सलो दीनदयालुः ॥२४॥

> **॥।**

॥ १.४.२५ ॥ 

**स्त्री-शूद्र-द्विजबन्धूनां त्रयी न श्रुति-गोचरा ।**

**कर्म-श्रेयसि मूढानां श्रेय एवं भवेद् इह ।**

**इति भारतम् आख्यानं कृपया मुनिना कृतम् ॥**

**मध्वाचार्यः (भागवत-तात्पर्यम्) : **

भारतं ब्राह्मणादीनां वेदार्थ-परिवृत्तये ।

> त एव वेदास् त्व् अन्येषां त्व् एतद् वै कस्यचित् सुखम् ॥ इति स्कान्दे ।

———————————————————————————————————————

**श्रीधर-स्वामी (भावार्थ-दीपिका) : **किं च, स्त्री-शूद्रेति । द्विज-बन्धवस् त्रैवर्णिकेष्व् अधमास् तेषाम्  । कर्म-रूपे श्रेयः-साधने एवं भवेद् अनेनैव प्रकारेण भवतु । इति अत एव तेषां कृपया भारताख्यानं मुनिना कृतम् ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **द्विज-बन्धवस् त्रैवर्णिकेषु हीनाः कर्म-रूपे श्रेयसि श्रेयः-साधने ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **द्विज-बन्धवस् त्रैर्वणिकेषु निहीनाः, कर्म-रूपे श्रेयसि कल्याण-साधने मूढानां तेषां श्रेय एवं भवेद् इति विचार्य मुनिना भारतं कृतं प्रकटितम् ॥२५॥

> **॥।**

॥ १.४.२६-२७ ॥ 

**एवं प्रवृत्तस्य सदा भूतानां श्रेयसि द्विजाः ।**

**सर्वात्मकेनापि यदा नातुष्यद् धृदयं ततः ॥**

**नातिप्रसीदद् धृदयः सरस्वत्यास् तटे शुचौ ।**

**वितर्कयन् विविक्त-स्थ इदं चोवाच धर्म-वित् ॥**

**श्रीधर-स्वामी (भावार्थ-दीपिका) : **एवम् अनेन प्रकारेण । भूतानां श्रेयसि हिते । सर्वात्मकेनापि कर्मणा ॥२६॥ न अतिप्रसीदत् हृदयं यस्य सः । चित्ताप्रसत्तौ हेतुं वितर्कयन्न् इदम् उवाच स्व-गतम् ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्वात्मकेनापि सर्वात्मना स्वार्थे कः । न अतिशयेन प्रसीदद् धृदयं यस्य सः । चित्ताप्रसत्तौ हेतुं वितर्कयन्न् उवाच स्व-गतम् ॥२६-७॥

———————————————————————————————————————

**बलदेव-विद्यभूषणः (वैष्णवानन्दिनी) : **सर्वात्मकेन सर्वात्मना, स्वार्थे कः ॥२६॥ \


> \


नातीति अति-शब्दः प्रशंसायाम् इति विश्वः । प्रशस्त-प्रसाद-रहित-चित्त इत्य् अर्थः । तादृशत्वे हेतुं वितर्कयन् स्वगतम् इदं चोवाच ॥२७॥

> **॥।**

॥ १.४.२८ ॥ 

**धृत-व्रतेन हि मया छन्दांसि गुरवोऽग्नयः ।**

**मानिता निर्व्यलीकेन गृहीतं चानुशासनम् ॥**

**मध्वाचार्यः (भागवत-तात्पर्यम्) : **आचारोपेक्षया धृतव्रतत्वादि परिपूर्णस्य ॥२८॥

———————————————————————————————————————

**श्रीधर-स्वामी (भावार्थ-दीपिका) : **निर्व्यलीकेन निष्कपट-बुद्ध्या मानिताः पूजिताः ॥२८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **निर्व्यलीकेन निष्कपटेन धृतव्रतेन मया छन्द आदयो मानिताः पूजिताः । अनुशासनम् आज्ञा गुरूणां गृहीतं पालितम् ॥२८॥

> **॥।**

**॥ १.४.२९-३० ॥ **

**भारत-व्यपदेशेन ह्य् आम्नायार्थश् च प्रदर्शितः ।**

**दृश्यते यत्र धर्मादि स्त्री-शूद्रादिभिर् अप्य् उत ॥**

**तथापि बत मे दैह्यो ह्य् आत्मा चैवात्मना विभुः ।**

**असम्पन्न इवाभाति ब्रह्म-वर्चस्य-सत्तमः**[^४२]** ॥**

[^४२]:
     -वर्चस्य् उशत्तमः


**मध्वाचार्यः (भागवत-तात्पर्यम्) : दैह्यः** देह-रूपः । **आत्मना** **विभुः** स्वत एव व्याप्तः ।


> तस्य सर्वावतारेषु न विशेषोऽस्ति कश्चन ।  
> देह-देहि-विभेदश् च न परे विद्यते क्वचित् ॥  
> सर्वेऽवतारा व्याप्ताश् च सर्वे सूक्ष्माश् च तत्त्वतः ।  
> ऐश्वर्य-योगाद् भगवान् क्रीडत्य् एवं जनार्दनः ॥ इति महा-संहितायाम् ।

अवतार-प्रयोजनासम्पत्त्या सम्पन्न इव । **ब्रह्म-वर्च-संयुक्तानाम् उत्तमः** ॥३०॥

———————————————————————————————————————

**श्रीधर-स्वामी (भावार्थ-दीपिका) : दैह्यः** देहे भव आत्मा जीवो वस्तुतो **विभुः** परिपूर्ण एव । **आत्मना** स्वेन रूपेणासंपन्नस् तादात्म्यम् अप्राप्त इवाभाति । **ब्रह्म-वर्चसं** वेद-श्रवणाध्यापनोत्कर्षजं तेजः, तत्र साधवो ब्रह्म-वर्चस्यास् तेषु सत्तमोऽतिश्रेष्ठोऽपि । यद् वा, न केवलम् **असम्पन्न इवाभाति** प्रत्युत **ब्रह्म-वर्चसी** ब्रह्म-वर्चसवान् अप्य् **असत्तम** इवाभाति । पाठान्तरे[^४३] कमनीयतमोऽपीति ॥३०॥

[^४३]:
    पाठन्तरेऽउशत्तनःऽ इत्य् एवं-रूपे ।


———————————————————————————————————————

**जीव-गोस्वामी (क्रम-सन्दर्भः) : विभुः** स्वतो ज्ञानादिना सम्पन्नोऽप्य् **आत्मना** भगवता **असम्पन्न इव** तद्-धेतुक-सम्पत्ति-विशेषम् अप्राप्त इवाभाति । यो हि वक्ष्यते श्री-नारदेन—इयं स्व-निगमं [भा।पु। १.५.३९] इत्य्-अन्तेन ग्रन्थेन । "उशत्तम" इति पाठे "ब्रह्म-वर्चसि" इति ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : दैह्यः** देहस्थः **आत्मना** स्वरूपेण **विभुस्** तपो-ज्ञानादिभिः परिपूर्णोऽपि **असम्पन्न इव** अपूर्ण इव न केवलम् असम्पन्न इव, किन्तु **ब्रह्म-वर्चसं** वेद-श्रवणाध्यापनोत्कर्षजं तेजस् तद्वान् अपि **असत्तम** इव । "उशत्तम" इति पाठे कमनीयतमोऽपि तथा समासान्ताभावे मत्व्-अर्थीय-विन्-प्रत्ययेन ब्रह्म-वर्चस्वी असत्तम इति उशत्तम इत्य् आभ्यां व-कारवत् संयोगेन पाठ-द्वयम् ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **दृश्यते **ज्ञायते** ॥२९॥ **अथापि** वेद-व्यसन-ब्रह्म-सूत्राद्य्-आविर्भावम् अवतार-कार्यं कृतवतो मे **दैह्ये** देहाभिन्न **आत्मात्मना विभुः** पूर्णोऽप्य् **असम्पन्ने** ऽपूर्ण **इवाभाति** । दैह्ये इति स्वार्थे ष्यञ् । तद्-रूप आत्मेति देह-देहिनोर् अभेदात् । **ब्रह्म-वर्चसं** वेदाध्ययनजं तेजः, तत्र साधवो ब्रह्म-वर्चस्याः, तेषु **सत्तमो**ऽपीति ॥३०॥

> **॥।**

**॥ १.४.३१ ॥ **

**किं वा भागवता धर्मा न प्रायेण निरूपिताः ।**

**प्रियाः परमहंसानां त एव ह्य् अच्युत-प्रियाः ॥**

**मध्वाचार्यः (भागवत-तात्पर्यम्) :**


> पुनर् अपेक्षितत्वान् न प्रायेण हि निरूपिताः ।  
> यथा तु भारते देवो न तथान्येषु केषुचित् ।  
> उच्यते न तथापीशं जानन्त्य् अज्ञा जनार्दनम् ॥ इति स्कान्दे ॥

———————————————————————————————————————

**श्रीधर-स्वामी (भावार्थ-दीपिका) : **असम्पत्तौ हेतुं स्वयम् एवाशङ्कते—किं वेति । प्रायेण भूयस्त्वेन । हि यस्मात् त एव धर्मा अच्युतस्य प्रियाः ॥३१॥

———————————————————————————————————————

**जीव-गोस्वामी (क्रम-सन्दर्भः) : **स्वयम् अपि तथैवाह—प्रिया इति _॥_३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **असम्पत्तौ हेतुं स्वयम् एवाशङ्कते—किं वेति । प्रायेण भूयस्त्वेन । त एव परमहंसा एव । तत्र भागवत-धर्म-पदेन ज्ञानं व्याख्यातुं न शक्यते । किन्तु भक्तिर् एव, नामान्य् अनन्तस्य यशोऽङ्कितानि [भा।पु। १.५.११] इति, भरतानुदित-प्रायं यशो भगवतोऽमलं [भा।पु। १.५.८] इत्य्-आदेः । ततश् च परमहंस-पदेन भक्ता एवोच्यन्ते, न तु ज्ञानिनः । अतः पारमहंसी संहितेयं श्री-भागवतम् इति ज्ञानिभिर् अत्र स्वत्वं नारोपणीयम् ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : **असम्पन्नत्वे हेतुम् आह—किं वेति । प्रायेणेति कर्मादि-तौल्येन भारते, सूत्रेषु तु गूढतयैव निरूपिताः । तान् धर्मान् स्तौति प्रिया इति । तैर् विना भक्तानां हरेश् च मयि प्रसादो नाभूद् इति कुतो मत्-परितोषः? ॥३१॥

> **॥।**

॥ १.४.३२ ॥ 

**तस्यैवं खिलम् आत्मानं मन्यमानस्य खिद्यतः ।**

**कृष्णस्य नारदोऽभ्यागाद् आश्रमं प्राग् उदाहृतम् ॥**

**मध्वाचार्यः (भागवत-तात्पर्यम्) : **खेदो अनलं बुद्धिः ।


> अतुष्टिर् अप्रसादश् च खेदस् तृप्तिस् तथैव च ।  
> अनलत्वं वदन्त्य् एते सर्वे पर्याय-वाचकाः ॥ इति ब्राह्मे ।

मन्यमानस्य स्वेच्छया ॥३२॥

———————————————————————————————————————

**श्रीधर-स्वामी (भावार्थ-दीपिका) : **खिलं न्यूनम् । खिद्यतः खेदं प्राप्नुवतः । कृष्णस्य व्यासस्य । प्राग् उदाहृतं सरस्वती-तीर-स्थम् ॥३२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **खिलं न्यूनं कृष्णस्य व्यासस्याश्रमं प्राग् उदाहृतं सरस्वती-तटस्थम् । अत्र भगवद्-अवतारत्वाद् असम्भाविनाव् अप्य् असर्वज्ञता चित्ताप्रसादादौ व्यासस्य स्वयं भगवता श्री-कृष्णेनैव स्व-सदृशस्य सर्व-शास्त्र-शिरोमणेः श्री-भागवतस्य प्रार्दुर्भावार्थम् एव बलाद् उपपादिताव् इत्य् अवसीयते । यथा ब्रह्म-मोहन-प्रस्तावे स्व-लीला-सौन्दर्यार्थं बलदेवस्यापि असर्वज्ञता कल्पिता नारदोपदेशात् प्रादुर्भूते च सति यस्मिन् सर्वं मद्-भक्ति-योगेन मद्-भक्तो लभतेऽञ्जसा [भा।पु। ११.२०.३०] इति,


> किं वा योगेन साङ्ख्येन न्याय-स्वाध्यायोर् अपि ।   
> किं वा श्रेयोभिर् अन्यैश् च न यत्रात्म-प्रदो हरिः ॥ [भा।पु। ४.३१.१२] 

इति वाक्याभ्यां सर्व-पुरुषार्थ-मुख्यो मोक्षोऽपि भक्त्यैव लभ्यते, न तु साधनान्तरेणेति सर्व-शास्त्र-विलक्षणोऽर्थः, सर्वैर् एव दृष्टो भवतीति ज्ञेयम् ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **खिलम् असम्पन्नं कृष्णस्य व्यासस्य प्राग् उदाहृतं सरस्वती-तटस्थम् । ईश्वरस्य व्यासस्यासार्वज्ञ्य-हृद्वितापौ श्री-भागवत-प्राकट्य-फलकौ कृष्ण-हेतुकौ पार्थस्यैव बोध्यौ ॥३२॥

> **॥।**

॥ १.४.३३ ॥ 

**तम् अभिज्ञाय सहसा प्रत्युत्थायागतं मुनिः ।**

**पूजयाम् आस विधिवन् नारदं सुर-पूजितम् ॥**

**श्रीधर-स्वामी (भावार्थ-दीपिका) : **तं नारदम् आगतम् अभिज्ञाय सहसा प्रत्युत्थाय विधिवत् पूजयाम् आस । सुर-पूजितम् इति ब्रह्म-लोकाद् आगतम् इत्य् अर्थः ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विधिवत् विधिं ब्रह्माणम् इव । इव वद्-वाचसादृश्ये इत्य् अभिधानम् । अत्र वत्-शब्देन सह समासः ॥३३॥

इति सारार्थ-दर्शिन्यां हर्षिण्यां भक्त-चेतसाम् । \
चतुर्थः प्रथमोऽध्यायः सङ्गतः सङ्गतः सताम् ॥

———————————————————————————————————————

**बलदेव-विद्यभूषणः (वैष्णवानन्दिनी) : **सहसा त्वरया ॥३३॥

इति वैष्णवानन्दिन्यां प्रथम-स्कन्ध-टिप्पन्यां चतुर्थः ॥४॥

> **॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यां संहितायां वैयासिक्यां

प्रथम-स्कन्धे नारदागमनं नाम

चतुर्थोऽध्यायः

॥ १.४ ॥

**॥।**

> 

(१.५)


## अथ पञ्चमोऽध्यायः


### नारद-व्यास-संवादः, भगवद्-गुण-कर्म-वर्णनस्य महत्त्वं देवर्षि-नारद-कर्तृकं स्वकीय-पूर्व-जन्म-वृत्तान्त-कथनं च ।

॥ १.५.१ ॥

**सूत उवाच—**

**अथ तं सुखम् आसीन उपासीनं बृहच्-छ्रवाः ।**

**देवर्षिः प्राह विप्रर्षिं वीणा-पाणिः स्मयन्न् इव ॥**

**श्रीधर-स्वामी (भावार्थ-दीपिका) :** 

पञ्चमे सर्व-धर्मेभ्यो हरि-कीर्तन-गौरवम् ।

व्यास-चित्त-प्रसादाय नारदेनोपदिश्यते ॥*॥

उप समीपे आसीनं विप्रर्षिं व्यासम् । बहु-श्रवा महा-यशाः । स्मयन्न् ईषद् धसन्न् इवेत्य् अनेन मुख-प्रसत्तिर् द्योत्यते । यद् वा इवेत्य् अनधिकारार्थम् । अहो महान् अपि मुह्यतीति स्मयमानः ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** 

पञ्चमे ज्ञान-कर्मादेर् वैयर्थम् उपपादयन् ।

भक्तिं कीर्तन-मुख्याङ्गां नारदस् तम् उपादिशत् ॥*॥

उपासीनम् आतिथ्यार्थम् आसनार्घ्य-पाद्यादिभिः उपासनां कुर्वन्तम् एवाह । स्मयन्न् इव ओष्ठाधराभ्यां स्मितं निष्क्रमयन्निव सर्वज्ञतया तं प्रत्यन्तः-प्रसादम् । नाना-प्रश्न-कौतुकार्थम् अवहित्थया गोपयितुम् अशक्नुवन्न् इत्य् अर्थः ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

> 

रुक्षस्य ज्ञान-कर्मादेर् वैफल्यं नारदो वदन् । \
भक्तेः कीर्तन-भूयस्याः साफल्यं प्राह पञ्चमे ॥

> \


अथार्घाद्य् आनन्तरं सुख-समासीनः बृहच्-छ्रव महा-कीर्तिर् देवर्षिस् तम् उपासीनं सन्निधिस्थं विप्रर्षिं व्यासं प्राह, स्मयन्न् इवेति प्रसादः सूच्यते ॥१॥

> **॥।**

॥ १.५.२ ॥

**नारद उवाच—**

**पाराशर्य महा-भाग भवतः कच्चिद् आत्मना ।**

**परितुष्यति शारीर आत्मा मानस एव वा ॥**

**मध्वाचार्यः (भागवत-तात्पर्यम्) : **शारीर-मानसयोर् अभेदाद् उभयथापि युज्यते । स्वतन्त्रत्वाद् आत्मनैव ह्य् अलं बुद्धिः ॥२॥

———————————————————————————————————————

**श्रीधर-स्वामी (भावार्थ-दीपिका) : शारीरः** शरीराभिमान्य् **आत्मा आत्मना** तेन शरीरेण **कच्चित्** किं परितुष्यति ?**मानस आत्मा** मनोऽभिमानी, तेन मनसा परितुष्यति कच्चिद् नो वा ? ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :शारीरः** शरीराभिमानी **आत्मा** । **आत्मना** तेन शरीरेण किं तुष्यति ?**मानस आत्मा **मनोऽभिमानी, तेन मनसा । **कच्चिद्** इति प्रश्ने । किं **परितुष्यति** नो वा । **पाराशर्य** इति **महा-भाग** इत्य् आभ्यां पैतृक-स्वीय-प्रभाववतोऽपि कोऽयं विषाद इति विस्मयो व्यञ्जितः ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : **कुशलं पृच्छति—पाराशर्येति । हे **महा-भाग**! ज्ञान-बलैश्वर्याद्य्-अनन्त-स्वानुबन्धि-गुण-निधे! भवतस् तव **शारीरो-मानसश् **च **आत्मा** कृतावतार-कार्य आत्मना तेन तेन स्वरूपेण **परितुष्यति । कच्चिद् **इति प्रश्ने । कच्चित् स्यात् प्रश्न-काम्ययोः इति हलायुधः । ईश्वरस्य शरीर-मनसोर् आत्मा-भेदाच्-छारीर इत्य्-आद्य्-उक्तिः । देह-देहि-भिदा चैव नेश्वरे विद्यते क्वचित् [कौर्मे] इति स्मृतेः । उभयत्र स्वार्थिकः प्रज्ञाद्यन् । सम्बोधनाभ्याम् ईदृशस्य ते हृद्-वितापो न युक्त इति सूच्यते ॥२॥

> **॥।**

॥ १.५.३ ॥

**जिज्ञासितं सुसम्पन्नम् अपि ते महद्-अद्भुतम् ।**

**कृतवान् भारतं यस् त्वं सर्वार्थ-परिबृंहितम् ॥**

**श्रीधर-स्वामी (भावार्थ-दीपिका) : **ते जिज्ञासितं ज्ञातुम् इष्टं धर्मादि यत् तत् सर्वं सुसंपन्नं सम्यग् ज्ञातम् । अपि-शब्दाद् अनुष्ठितं चेत्य् अर्थः । अयीति पाठे संबोधनम् । सुसंपन्नत्वे हेतुः—महद्-अद्भुतम् इत्य्-आदि । सर्वैर् अर्थैर् धर्मादिभिः परिभृंहितं परिपूर्णम् ॥३॥

———————————————————————————————————————

**जीव-गोस्वामी (क्रम-सन्दर्भः) : **कृतवान् भारतम् इत्य् अस्य विरोधि यन् मात्स्ये श्रूयते—


> अष्टादश-पुराणानि कृत्वा सत्यवती-सुतः ।   
> भारताख्यानम् अखिलं चक्रे तद्-उपबृंहितम् ॥ इति । 

तत्र—


> स संहितां भागवतीं कृत्वानुक्रम्य चात्म-जम् ।  
> शुकम् अध्यापयाम् आस निवृत्ति-निरतं मुनिः ॥ [भा।पु। १.७.८] 

इति सप्तमाध्याय-वाक्येन समाधानं दृश्यते । प्रथमतः सामान्यतया कृत्वा श्री-नारदोपदेशानन्तरम् अनुक्रम्य तत्-सम्मत्य्-अनुक्रमेण विशेषतः कृत्वेति ह्य् अत्रार्थः ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न च तव शास्त्र-ज्ञानं किञ्चिद् अपेक्षितव्यं तद्-अलब्धि-मूलकोऽयं विषाद इति वाच्यम् । यतो जिज्ञासितम् इत्य्-आदि ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : **कृतावतार-प्रयोजनत्वाच् च स नोचित इत्य् आह—जिज्ञासितं ज्ञातुम् इष्टऊ यद्-वेद-व्यसन-धर्मादि तत्तव सुसम्पन्नं संसिद्धम् । महत् स्वरूपतः, अद्भुतं बोधतः, यस्त्वं भारतं कृतवान् प्रकटयाञ्चकार्थ सर्वैर् धर्मादिभिर् अर्थैः परिबृंहितं परिपूर्णम् ॥३॥

> **॥।**

॥ १.५.४ ॥

**जिज्ञासितम् अधीतं च ब्रह्म यत् तत् सनातनम् ।**

**तथापि शोचस्य् आत्मानम् अकृतार्थ इव प्रभो ॥**

**मध्वाचार्यः (भागवत-तात्पर्यम्) : **शोचसि प्रकाशयसि । अजस्रेण शोचिषाशोशुचान इति हि श्रुतिः ॥४॥

———————————————————————————————————————

**श्रीधर-स्वामी (भावार्थ-दीपिका) : **कीं च, **यत् सनातनं** नित्यं परं **ब्रह्म,** **तच्** च त्वया **जिज्ञासितं** विचारितम् **अधीतम्** अधिगतं प्राप्तं चेत्य् अर्थः । **अथापि शोचसि** तत् किम्-अर्थम् इति शेषः ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न चानुभव-ज्ञानम् अपेक्षितव्यम् इत्य् अपि वाच्यः यतः सनातनं नित्यं ब्रह्म व्यापकं निर्विशेष-स्वरूपं यत् तद् अपि जिज्ञासितं वेदान्त-सूत्र-करणैर् विचारितम् । न केवलं जिज्ञासितम् एव अपि तु अधीतम् अवगतम् अनुभव-गोचरीकृतम् इत्य् अर्थः । अत्र अधीतम् अधिगतं प्राप्तम् इत्य् अर्थ इति श्री-स्वामि-चरणाः ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **सनातनं नित्यं यद्-ब्रह्म-परतत्त्वं तत्त्वया जिज्ञासितं चतुर्भिर् लक्षणैर् विचारित मधीतं च स्मृतम् अनुभूतम् इत्य् अर्थः । एवं कृतावतार-प्रयोजनस् त्वं तथाप्य् अकृतार्थ इव तद्-विलक्षणवद् आत्मानं शोचसि, को हेतुः? ॥४॥

**॥।**

॥ १.५.५ ॥

**व्यास उवाच—**

**अस्त्य् एव मे सर्वम् इदं त्वयोक्तं**

**तथापि नात्मा परितुष्यते मे ।**

**तन्-मूलम् अव्यक्तम् अगाध-बोधं**

**पृच्छामहे त्वात्म-भवात्म-भूतम् ॥**

**मध्वाचार्यः (भागवत-तात्पर्यम्) : **


> ज्ञान-शक्ति-स्वरूपोऽपि ह्य् अज्ञाशक्तं वदेद् धरिः ।  
> अज्ञानां मोहनायेशस् तेन मुह्यन्ति मोहिताः ॥ इति पाद्मे ॥५ ॥

———————————————————————————————————————

**श्रीधर-स्वामी (भावार्थ-दीपिका) : **आत्मा शारीरो मानसश् च । तन्-मूलं तस्यापरितोषस्य कारणम् । अव्यक्तम् अस्फुटम् । हे नारद, त्वा त्वां पृच्छाम । आत्म-भवो ब्रह्मा तस्यात्मनो देहाद् उद्भूतस् त्वम् । अत एवागाधोऽतिगम्भीरो बोधो यस्य तं त्वाम् ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्यापरितोषस्य मूलः कारणम् अव्यक्तम् अस्माभिर् दुर्ज्ञेयं त्वां वयं पृच्छाम अत्र हे इति सम्बोधनेन न चाहम् अभिजानामीति वाच्यम् । यत **आत्म-भवो** ब्रह्मा तस्यात्मनो देहात् भूतं जातम् इति पैतृक-प्रभावः । अगाध-बोध इति स्वीयश् च प्रभावस् तज्-ज्ञाने कारणम् अस्त्य् एवेति भावः ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : **एवं पृष्टः प्राह—अस्त्य् एवेति । तन्-मूलं तस्यापरितोषस्य कारणम् । अव्यक्तं दुर्ज्ञेयं त्वां पृच्छामः । कीदृशम् इत्य् आह—आत्म-भवस्य विरञ्चेरात्मनो भूतं जातम् इति विशेषणाभ्यां तत्-कथने सामर्थ्यम् उक्तम् ॥५॥

> **॥।**

॥ १.५.६ ॥

**स वै भवान् वेद समस्त-गुह्यम्**

**उपासितो यत् पुरुषः पुराणः ।**

**परावरेशो मनसैव विश्वं**

**सृजत्य् अवत्य् अत्ति गुणैर् असङ्गः ॥**

**श्रीधर-स्वामी (भावार्थ-दीपिका) : **अगाध-बोधतां प्रपञ्चयन्न् आह—स वेति द्वाभ्याम् । सर्व-गुह्य-ज्ञाने हेतुः—यद् यस्मात् पुराणः पुरुष उपासितस् त्वया । कथंभूतः । परावरेशः कार्य-कारण-नियन्ता । मनसैव सङ्कल्प-मात्रेण गुणैः कृत्वा विश्वं सृजतीत्यादि ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** त्वया यत् पुराणः पुरुष उपासितः तेन पराशर-पुत्रत्वेन महा-भागत्वेन चतुर्वेदज्ञत्वेन ब्रह्मानुभवित्वेन च त्वयाहम् उक्तस् त्वं तु ब्रह्मणः पुत्रोऽगाध-बोधं सर्वज्ञो भगवद्-उपासक इति मत्तः सर्वतहिवातितराम् एव विशिष्ट इति भावः । परावरेश इत्य्-आदि-विशेषणकः स वै निश्चितं भवान् एव तव भगवद्-अवतारत्वाद् अतो भवान् समस्तानां समस्तं च गुह्यं वेद ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : **उक्तम् अगाध-बोधत्वम् आह—स इति । समस्त-गुह्य-वेत्तृत्वे हेतुः—यत् पुराणः पुरुषः कृष्णस् त्वयोपासितः, परेषां मुक्तानाम् अवरेषां चामुक्तानाम् ईशः, यो मनसा सङ्कल्पेनैव गुणैर् विश्वं सृजतीत्य्-आदि । असङ्गस् तैर् अस्पृष्टः । तथा च पाराशर्यत्वादि-गुणकान्-मत्तस् त्वं ब्रह्म-पुत्रत्वादि-धर्मातिशयी सर्व गुह्यवेत्तेति ॥६॥

> **॥।**

॥ १.५.७ ॥

**त्वं पर्यटन्न् अर्क इव त्रि-लोकीम्**

**अन्तश्-चरो वायुर् इवात्म-साक्षी ।**

**परावरे ब्रह्मणि धर्मतो व्रतैः**

**स्नातस्य मे न्यूनम् अलं विचक्ष्व ॥**

**श्रीधर-स्वामी (भावार्थ-दीपिका) : **किं च, **त्वं त्रि-लोकीं पर्यटन्न् अर्क इव** सर्व-दर्शी । योग-बलेन प्राण-**वायुर्** इव सर्व-प्राणिनाम् **अन्तश्-चरः** सन्न् **आत्म-साक्षी** बुद्धि-वृत्ति-ज्ञः । अतः **परे ब्रह्मणि** धर्मतो योगेन **निष्णातस्य** । तद् उक्तं याज्ञवल्क्येन (१.८)—


> इज्याचार-दमाहिंसा-दान-स्वाध्याय-कर्मणाम् ।   
> अयं तु परमो धर्मो यद् योगेनात्म-दर्शनम् ॥ इति ।

अवरे च ब्रह्मणि वेदाख्ये व्रतैः स्वाध्याय-नियमैर् निष्णातस्य मेऽलम् इत्य् अर्थं यन् न्यूनं तद् विचक्ष्व वितर्कय ॥७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

**भगवत्-सन्दर्भः **(७०.३)**: त्वम्** इति । **त्वमर्क** इव **त्रिलोकीं पर्यटन्**, तथा वैष्णव-योग-बलांशेन च प्राण-**वायुर्** इव सर्व-प्राणिनाम् **अन्तश्चरः** सन् **आत्मनां** सर्वेषाम् एव **साक्षी** बहिर् अन्तर् वृत्ति-ज्ञः । अतः **परे ब्रह्मणि धर्मतो** योगेन निष्णातस्य । तद् उक्तं याज्ञवल्क्येन—


> इज्याचार-दयाहिंसा-दान-स्वाध्याय-कर्मणाम् ।   
> अयं परमो लाभो यद् योगेनात्म-दर्शनम् ॥ इति ।

**अवरे** च ब्रह्मणि वेदाख्ये **व्रतैः** स्वाध्याय-नियमैर् **निष्णातस्यापि मेअलम्** अत्यर्थं यन् **न्यूनं** तत् स्वयम् एव **विचक्ष्व** वितर्कय ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सर्व-लोक-हितार्थम् एव पुराण-पुरुषस् तद्-रूपेणावतीर्णस् तन् ममाद्य हितं कुरुष्वेत्य् आह । **त्रिलोकीं पर्यटन् अर्क इव** सर्व-दर्शी **वायुर् इवान्तश्चरआत्म् एव साक्षी** बुद्धि-वृत्तिज्ञः । अतः परे ब्रह्मणि धर्मतः योगेन निष्णातस्य तद् उक्तं याज्ञवल्क्येन—


> इज्याचार-दम-हिंसा-दान-स्वाध्याय-कर्मणाम् ।   
> अयं तु परमो धर्मो यद्योगेनात्म-दर्शनम् ॥ इति ।

**अवरे** च **ब्रह्मणि** वेदाख्ये **व्रतैः** स्वाध्याय-नियमैः **निष्णातस्यअलम्**अत्यर्थं यन्**न्यूनं** तद् **विचक्ष्व** वितर्कय ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **पुराण-पुरुषोपासनया तव महती शक्तिर् इत्य् आह—त्वम् इति । **त्रिलोकीं पर्यटन्न् अर्क इव** सर्व-दर्शी, योग-बलेन **प्राण-वायुर् इव** प्राणिनाम् **अन्तश्-चरः** सन्न् **आत्म-साक्षी** प्रसृतया प्रज्ञया तेषां धी-वृत्तिवित् परे ब्रह्मणि हरौ धर्मतो योगेन । **अवरे ब्रह्मणि **वेदे **व्रतैः** स्वाध्याय-नियमैर् **निष्णातस्य मे** यद् **अलम्** अतिशयितं **न्यूनं तद् विचक्ष्व** ब्रूहि ॥७॥

> **॥।**

॥ १.५.८ ॥

**श्री-नारद उवाच—**

**भवतानुदित-प्रायं यशो भगवतोऽमलम् ।**

**येनैवासौ न तुष्येत मन्ये तद् दर्शनं खिलम् ॥**

**श्रीधर-स्वामी (भावार्थ-दीपिका) :** **अनुदित-प्रायम्** अनुक्त-प्रायम् । **अमलं** **भगवद्-यशो** विना **येनैव** धर्मादि-ज्ञानेन **असौ** भगवान् **न तुष्येत**, **तद्** एव **दर्शनं** ज्ञानं **खिलं** न्यूनं मन्येऽहम् ॥८॥

———————————————————————————————————————

**जीव-गोस्वामी (भगवत्-सन्दर्भः, ७०.४):** **भगवद्-यशो**-वर्णनोपलक्षणं भजनं विना **येनैव** रुक्ष-ब्रह्म-ज्ञानेन **असौ** भगवान् **तु तुष्येत**, **तद्** एव **दर्शनं** ज्ञानं **खिलं**न्यूनं**मन्ये,** तद् एव स्पष्टयेति ॥८॥ 

———————————————————————————————————————

**जीव-गोस्वामी (क्रम-सन्दर्भः) : भवता** इति । **यशो**-वर्णनाभाव-मयेन ब्रह्म-ज्ञानेनापि **खिलम्** इति श्री-भगवद्-आख्य-पूर्ण-तत्त्वाविर्भावाभावात् ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :अनुदित-प्रायम्** अनुक्त-प्रायम् । **भगवतो यशः** सर्व-स्वरूपेभ्यो भगवत्-स्वरूपस्योत्कर्षः, सर्वोत्कर्ष-द्योतिनी तस्य लीला भक्तिश् च । ननु मया ब्रह्म-मीमांसा-शास्त्रं वेदान्त-दर्शनङ्कृतं ? तत्राह—येनेति । **तद्-दर्शनं** दर्शन-शास्त्रम् अपि **खिलं** न्यूनम् एव **मन्ये,** तद्-दर्शन-कर्तुर् एव तवापि चित्ताप्रसादश् चेत् तर्हि अधीत्याधीत्य तद्-दर्शनाभ्यासीनाम् अपि कथं चित्तं प्रसीदन्तु ? इत्य् अत्र भवान् एव प्रमाणम् इति भावः ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **न्यूनं ब्रवीति—भवतेति । अनुदित-प्रायम् अनुक्त-प्रायम् । ननु मया चतुर् लक्षणी-वेदान्त-दर्शनं प्रकटितम् अस्ति, यत्र पर-तत्त्व-निरूपणं? तत्राह—**येनासौ हरिर्न तुष्येत**, **तद्-दर्शनं खिलं** न्यूनं मन्ये, तत्र तद्-यशसोऽनुक्त-प्रायत्वात्, अन्यथा तत्-प्रकटयितुस् तव हृद्-वितापः कथम् इति भावः ॥८॥

> **॥।**

॥ १.५.९ ॥

**यथा धर्मादयश् चार्था मुनि-वर्यानुकीर्तिताः ।**

**न तथा वासुदेवस्य महिमा ह्य् अनुवर्णितः ॥**

**मध्वाचार्यः (भागवत-तात्पर्यम्) : **धर्मादीनाम् अल्प-कथनेन पूर्तिः, न वासुदेव-महिम्नोऽति कथितस्यापि ॥९ ॥

———————————————————————————————————————

**श्रीधर-स्वामी (भावार्थ-दीपिका) : **ननु भगवद्-यश एव तत्र तत्रानुवर्णितं तत्राह—यथेति । च-शब्दाद् धर्मादि-साधनानि च । तथा धर्मादिवत् प्राधान्येन वासुदेवस्य महिमा न ह्य् उक्त इत्य् अर्थः ॥९॥

———————————————————————————————————————

**जीव-गोस्वामी (क्रम-सन्दर्भः) : **तथा तद्वद् अपि ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु पुराणेषु पाद्मादिषु भगवद्-यशो वर्णितम् एव ? इति तत्राह—यथेति । च-कारोऽप्य्-अर्थे धर्मादयोऽपि वासुदेव-महिमतोऽतिनिकृष्टा अपि यथा अर्था अनुकीर्तिताः पुरुषार्थत्वेनोक्तास् तथा वासुदेवस्य महिमा न वर्णितः । पुरुषार्थ-शिरोमणिर् अपि पुरुषार्थत्वेनापि न वर्णितः । वर्णितोऽपि भूरिशस् तत्र तत्र तन्-महिमा अन्ततो मोक्ष-साधनत्वेनोक्तः । अतोऽत्यादरणीयस्य वस्तुनः आदराभावश् चित्तस्याप्रसादम् अपि किं न करोत्व् इति भावः । 

ननु, अन्यत्र पुण्य-तीर्थेषु मुक्तिर् एव महा-फलम् । मुक्तैः प्रार्थ्या हरेर् भक्तिर् मथुरायां च लभ्यत इति ।


> ब्रह्म-भूतः प्रसन्नात्मा न शोचति न काङ्क्षति ।  
> समः सर्वेषु भूतेषु मद्-भक्तिं लभते पराम् ॥  [गीता १८.५५]

इत्य्-आदिभिस् तत्र तत्र क्वचिन् मोक्षोपर्य् अपि भक्तिर् उक्तेत्य् अत आह—अन्व् इति । अन्व् अनु पौनः-पुन्येन न वर्णितः । आनन्दमयोऽभ्यासात् [वे।सू। १.१.१३] इत्य् अत्र अभ्यासस्यैव शास्त्र-तात्पर्य-ज्ञापकत्वेनोक्तत्वात् । अतो भगवन्-महिम्नि एव फलत्वेनोत्कर्षे पौनः-पुन्येन स्पष्टतया यदा वर्णयिष्यसि, तदैव ते चित्त-प्रसादो भावीति भावः ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु भारते मया हरिः कीर्तितः? तत्राह—यथेति । **च**-कारोऽप्य्-अर्थे, धर्मादयोऽपि तुच्छार्थाः, यथा प्राधान्येनानुकीर्तिताः, न तथा हरेर् महिमा, किन्तु किञ्चित् क्वचित् स वर्णितः, तथा च कर्करेषु माणिक्यम् इव धर्मादिषु निक्षिप्तः कुर्याद् एव स ते हृद्-वितापं । किं च, गृध्र-गोमाषु-विडालाखु-कथा-शवलं तव भारतं, कथं तेन तत्-तोषः? ॥९॥

> **॥।**

॥ १.५.१० ॥

**न यद् वचश् चित्र-पदं हरेर् यशो**

**जगत्-पवित्रं प्रगृणीत कर्हिचित् ।**

**तद् वायसं तीर्थम् उशन्ति मानसा**

**न यत्र हंसा निरमन्त्य् उशिक्-क्षयाः ॥**

**मध्वाचार्यः (भागवत-तात्पर्यम्) : वायसं तीर्थम्** वयो-मात्रानुजीवि-शास्त्रम् ॥१०॥

———————————————————————————————————————

**श्रीधर-स्वामी (भावार्थ-दीपिका) : **वासुदेव-व्यतिरिक्तान्य-विषय-ज्ञानवद् एवान्य-विषयं वाक्-चातुर्यं च खिलम् एवेत्य् आह—नेति । **चित्र-पदम्** अपि **यद् वचो हरेर् यशो न प्रगृणीत, तद् वायसं तीर्थं** काक-तुल्यानां कामिनां रति-स्थानम् **उशन्ति** मन्यन्ते । कुतः ? **मानसाः** सत्त्व-प्रधाने मनसि वर्तमाना **हंसा** यतयो **यत्र न निरमन्ति**, कर्हिचिद् अपि नितरां न रमन्ते । **उशिक्-क्षया** उशिक् कमनीयं ब्रह्म, क्षयो निवासो येषां ते । यथा प्रसिद्धा हंसा मानसे सरसि चरन्तः कमनीय-पद्म-खण्ड-निवासास् त्यक्त-विचित्रान्नादि-युक्तेऽप्य् उच्छिष्ट-गर्ते काक-क्रीडा-स्थाने न निरमन्त इति श्लेषः[^४४] ॥१०॥

[^४४]:
    ‘इति शेषःऽ इति पाठो यद्य् अपि बहुत्र दृश्यते तथापि मूले तत्-पद-सत्त्वात् सोऽयुक्त एव ।


———————————————————————————————————————

**कैवल्य-दीपिका :** **न यद्** इत्य्-आदि । **वचो** वाक्यं **चित्रानि पदानि** यत्र तत् तथा । **जगत् पवित्रं** यस्मात् तत् तथा । **कर्हिचिद् उशन्ति** मन्यन्ते **मानसा हंसाः,** ब्रह्म मनसि भवाः शनकादयः । **विरमन्ति** विशेषाद् रमन्ते । **उशिक्** उत्तमः **क्षयो** निवासो येषां ते तथा । काक-तीर्थ-पक्षे मानस-सरोवर-स्थाः ॥१०॥ [मु।फ। ८.२७]

———————————————————————————————————————

**जीव-गोस्वामी (क्रम-सन्दर्भः) : **यत्र तत्-सम्बन्ध-मात्रं नास्ति, तत् पुनर् अतिनिन्दितम् इत्य् आह—न यद् वच इति । कर्हिचित् कुत्रचिद् अपि, न **प्र**-कर्षेण केनाप्य् अंशेन गृणीत ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वासुदेव-महिम-वर्णनाभावे कवि-कृति-मात्रस्यैव जुगुप्सितत्वम् एवाह—न यद् इति । **यद् वचः** कर्तृ **चित्राणि** गुणालङ्कार-युक्तानि **पदानि** यत्र तत् श्लेषेण चित्रस्य विस्मयस्य स्थानम् अपि **हरेर् यशो न प्रगृणीत** । कीदृशं ? **जगद्** अपि **पवित्रयतीति** तत् स्व-श्रोतृ-वक्त्र् आद्य्-आत्मकं सर्वं जगद् अपि पुनाति, किं पुनः स्वम् इति । जीवन-तुल्येन तद्-यशस्य विना कवि-वचोऽलङ्कारादि-युक्तं मृत-शरीरम् इवापवित्रं भवतीति भावः । **तद् वायसं तीर्थम्** उच्छिष्टाविचित्रान्नादि-युक्तं गर्त-विशेषं काक-तुल्यानां कामिनाम् अभिलषणीयत्वात् । **उशन्ति** मन्यते । कुतः ? **मानसा** मानस-सरोवरस्था **हंसाः,** पक्षे मानसा हरेर् मनसि स्थिता भक्ता यत्र न **नितरां रमन्ते**, न सर्वथैव रमन्त इत्य् अर्थः । साधवो हृदयं मह्यं साधूनां हृदयं त्व् अहं [भा।पु। ९.४.६८] इति भगवद्-उक्तेः । 

यद् वा, मानं तद्-वचस आदरम् अरमणात् स्यन्ति नाशयन्ति । यद् वा, मानसाः सनकादय इत्य् उशन्तीत्य् अस्य कर्तृ-पदं यत **उशिक्** कमनीयं सरो भगवद्-धाम च **क्षयो** निवासो येषां ते । अत्र वचः-शब्देन वाक्ये अभिधीयमाने, 


> नाभागो नभगापत्यं यं ततं भ्रातरः कविम् ।  
> यविष्ठं व्यभजन् दायं ब्रह्मचारिणम् आगतम् ॥ [भा।पु। ९.४.१]

इत्य्-आदीनां श्री-भागवतीयानाम् अपि पृथग्-वाक्यानां वायस-तीर्थत्वं प्रसज्जते । शास्त्रेऽभिधीयमाने व्यासादि-कृतेषु पुराणादिषु न कुत्रापि हरि-यशः सामान्याभाव इति न कस्यापि वायस-तीर्थत्वं स्यात् । तस्मात् —


> कलि-मल-संहति-कालनोऽखिलेशो   
> हरिर् इतरत्र न गीयते ह्य् अभीक्ष्णम् ।  
> इह तु पुनर् भगवान् अशेष-मूर्तिः   
> परिपठितोऽनु-पदं कथा-प्रसङ्गैः ॥ [भा।पु। १२.१२.६६]

इति द्वादशोक्तेर् अत्र वचः-शब्देनोत्तरत्र वाग्-विसर्ग-पदेन च कथा-प्रसङ्ग एवोच्यते । एवं च सत्य् अत्रत्यानि सर्गाण्य् एवोपाख्यानानि हरि-यशोऽलङ्कृतान्य् एव । अन्यत्र पूराणादौ बहून्य् एवाख्यानानि हरि-यशो-रहितानि वायस-तीर्थान्य् एवेति सङ्गतिः ॥१०॥

[अत्र यथा-श्लोकं पुनः १२.१२.५१-तम-पद्यं द्रष्टव्यम् । पुनर् उक्तिर् आदराद् इति ज्ञेयम् ॥]

———————————————————————————————————————

**बलदेव-विद्यभूषणः (वैष्णवानन्दिनी) : **हरि-महिम-सम्बन्धाभावे काव्यं निन्द्यम् इत्य् आह—न यद् इति । **चित्र-पदं **गुणालङ्कार-युक्त-पदशालि यद्-वचः कवेः काव्यं कर्तृ । जगत्-पवित्रं वक्तृश्रोतृ-निखिल-शुद्धिकरं हरेर् यशः कर्हिचिन् न गृणीत न वर्णयेत् । तद्-विज्ञा वायस-तीर्थं विकीर्ण-विचित्राच्छिष्टान्नं गर्तं मन्यन्ते । काक-समानां कामिनां काम्यत्वात्, यत्र वचसि हंसाः साधवो हृदयं मह्यम् [भा।पु। ९.४.६८] इत्य्-आदि-वक्ष्यमाणात् हरि-मनो-वर्तिनो भागवता न निरमन्ति यतस् ते उशिक्षया उशिक् मनोज्ञं हरि-पदम् एव क्षयं निवासो येषम् । क्षि निवासगत्योर् अधिकरणे कर्मणि च एरच् [पा। ३.३.५६] इत्यच् । प्रसिद्धा हंसा यथा मानसा मानसाख्य-सरो-निवासिन उशिक्षयास् तद्-वर्तिमनोज्ञ-कमल-वृन्द-प्राप्तारस् तादृशि वायस-तीर्थे न रमन्ति तद्वत् ॥१०॥

**॥।**

॥ १.५.११ ॥

**तद्-वाग्-विसर्गो जनताघ-विप्लवो**

**यस्मिन् प्रति-श्लोकम् अबद्धवत्य् अपि ।**

**नामान्य् अनन्तस्य यशोऽङ्कितानि यच्**

**छृण्वन्ति गायन्ति गृणन्ति साधवः ॥**

**श्रीधर-स्वामी (भावार्थ-दीपिका) : **विनापि पद-चातुर्यं भगवद्-यशः-प्रधानं वचः पवित्रम् इत्य् आह—तद् इति । **तद् वाग्-विसर्गः** स चासौ वाग्-विसर्गो वाचः प्रयोगः जनानां समूहो **जनता** तस्या **अघं विप्लावयति** नाशयतीति तथा सः । **यस्मिन्** वाग्-विसर्गे **अबद्धवत्य् अप्य्** अप-शब्दादि-युक्तेऽपि प्रति-श्लोकम् **अनन्तस्य यशसाङ्कितानि नामानि** भवन्ति । तत्र हेतुः—**यद्** यानि नामानि **साधवो** महान्तो वक्तरि सति **शृण्वन्ति** । श्रोतरि सति **गृणन्ति** । अन्यदा तु स्वयम् एव **गायन्ति** कीर्तयन्ति ॥११॥

———————————————————————————————————————

**कैवल्य-दीपिका :** विष्णु-महिमा-शून्यं वाक्यं निन्दितत्वात् तत् सहितं स्तौति—**तद् वाग्** इति । **वाग् विसर्गो** वाक्य-प्रयोगः । **जनता** जन-समूहस् तस्या **अघं** पापं तस्य **विप्लवो** विनाश-हेतुः । कोऽसौ ? **यस्मिन्** **अनन्तस्य नामानि** **अबद्धं** दुष्टं पदं यद् यस्मात् तं वाग्-विसर्गं **साधवः** वक्तरि सति **शृण्वन्ति**, श्रोतरि सति **गृणन्ति** । उभयाभावे स्वयं **गायन्ति** ॥११॥ [मु।फ। ८.२८]

———————————————————————————————————————

**जीव-गोस्वामी (क्रम-सन्दर्भः) : **तद् एवं व्यतिरेकेण तद् यशः स्तुत्वान्वयेनापि स्तौति । स वाचां प्रयोगो जन-परम्पराया अप्य् अघ-विप्लवो यस्मात् तथा-विधः । कीदृशोऽपि ? यस्मिन् श्लोक-वर्णनं **प्रत्य् अबद्धवत्य्** अपि तत्-तच्-छ्लोक-मात्रे यत्-किञ्चित्-प्रतीत-सङ्केतादित्वाद् असम्यग्-अर्थ-बोधकेऽपि तस्य यशो-वर्णन-लेश-संयोजितानि नाम-मात्राणि सन्ति, न तु वर्णन-चातुर्याणि, तादृशोऽपि । अहो ! तस्य नामाभास-मात्र-सिद्ध-जनताघ-विप्लव-मात्रत्वं कियन् माहात्म्यं यत् तादृश कनिष्ठ-वाग्-विसर्ग-मयम् अपि यशः साधवः पूर्वोक्त-प्रोज्झित-कैतवा अपि भक्ताः परमानन्दावेशाद् विविधतयानुशीलयन्तीत्य् आह—यच् छृण्वन्तीति ॥११॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **व्यतिरेकेणोक्त्वा अन्वयेनाह—तद्-वाग् इति । स चासौ वाग्-विसर्गो वाचः-प्रयोगश् चेति स जनतायाः जन-समूहस्य **अघ**ं विप्लावयति नाशयतीति स प्रतिश्लोकम् अबद्धवत्य् अपि बन्धनोऽपि गाढः शिथिलो वा क्वापि श्लोके यत्र नास्ति, किं पुनर् अलङ्कारादिर् इत्य् अर्थः । अप-शब्दवत्य् अपि इति स्वामि-चरणाः तथा-भूतेऽपि तत्र वाग्-विसर्गे उपाख्याने नामानि सन्ति । किं च, यद् यद् एवोपाख्यानं शृण्वन्ति**,** श्रुत्वापि पुनर् गायन्ति**,** गीत्वापि पुनर् गृणन्ति**,** न तु तृप्यन्तीति भावः । यद् वा, वक्तरि सति शृण्वन्ति, श्रोतरि सति गृणन्ति, अन्यदा स्वयं गायन्ति ॥११॥

[अत्र यथाश्लोकं पुनः १२.१२.५२-तम-पद्यं द्रष्टव्यम् । पुनर् उक्तिर् आदराद् इति ज्ञेयम् ॥]

———————————————————————————————————————

**बलदेव-विद्यभूषणः (वैष्णवानन्दिनी) : **गुणालङ्कार-चित्र-पदतां विनापि चेत् काव्यं हरि-यशो ऽङ्कितं स्यात्, तर्हि शुद्धि-करं तन्-निषेव्यम् इत्य् आह—तद् इति । स चासौ वाग्-विसर्गश् च वाग्-रचना जनतायाः प्राणि-समूहस्याघ-विप्लववो ऽविद्या-पर्यन्त—पापराशि-विनाशको भवति । प्रति-श्लोकम् अवद्धवत्य् अपि बन्ध-शैथिल्य-च्छन्दो-भङ्गाप-शब्द-जुष्टेऽपि यस्मिन् वाग्-विसर्गेऽनन्तस्य नामानि सन्ति, यद यानि साधवः शृण्वन्ति गायन्ति श्रुत्वा गीत्वा च पुनर् गृणन्ति, न तृप्यन्तीति भावः ॥११॥

> **॥।**

॥ १.५.१२ ॥

**नैष्कर्म्यम् अप्य् अच्युत-भाव-वर्जितं**

**न शोभते ज्ञानम् निरञ्जनम् ।**

**कुतः पुनः शश्वद् अभद्रम् ईश्वरे**

**न चार्पितं कर्म यद् अप्य् अकारणम् ॥**

**मध्वाचार्यः (भागवत-तात्पर्यम्) : **परोक्ष-ज्ञानं न शोभते । अपरोक्ष-ज्ञानं न भक्त्या विनोत्पद्यते । यस्य देवे परा भक्तिः [श्वे।उ। ६.२३], यम् एवैष वृणुते तेन लभ्यः [क।उ। १.२.२३], यद् वासुदेव-शरण-विदुर् अञ्जसैवेत्य्-आदेः ॥१२॥

———————————————————————————————————————

**श्रीधर-स्वामी (भावार्थ-दीपिका) : **भक्ति-हीनं कर्म शून्यम् एवेति[^४५] कौमुत्य-न्यायेन दर्शयति—नैष्कर्म्यम् इति । निष्कर्म ब्रह्म, तद्-एकाकारत्वान् निष्कर्मता-रूपं **नैष्कर्म्यम्,** अज्यतेऽनेनेत्य् अञ्जनम् उपाधिः, तन्-निवर्तकं **निरञ्जनम्** । एवं-भूतम् अपि **ज्ञानम् अच्युते भावो** भक्तिः, तद्-**वर्जितं चेत् अलम्** अत्यर्थं **न शोभते** सम्यग्-अपरोक्षत्वाय न कल्पत इत्य् अर्थः । तदा **शाश्वत्** साधन-काले फल-काले च **अभद्रं** दुःख-स्वरूपं यत् काम्यं **कर्म**, **यद् अप्य् अकारणम् **अकाम्यं, तच् चेति च-कारस्यान्वयः । तद् अपि कर्म **ईश्वरे नार्पितं चेत्कुतः पुनः** शोभते ? बहिर् मुखत्वेन सत्त्व-शोधकत्वाभावात् ॥१२॥

[^४५]:
    अत्रऽबन्धनम् एवऽ इतिऽन्यूनम् एवऽ इति च पाठौ क्वचिद् दृश्येते ।


———————————————————————————————————————

**कैवल्य-दीपिका :** अथ पञ्चभिः कर्म-योगाद् भक्तिम् उत्कर्षयन् एकेन भक्ति-हीनं कर्म निन्दति[^४६]—**नैष्कर्म्यम्** इति । **नैष्कर्म्यं** ज्ञान-योगः । **अच्युत-भावो** विष्णु-भक्तिः । कुतः ? **न शोभते** यतोऽ**ज्ञान-मलम्**, अज्ञानं मलो दोषो यत्र तत् तथा । तत् कुतः ? यतो **निरञ्जनम्** । निर्गतम् अञ्जनं ब्रह्मणो व्यञ्जनं सत्त्वं यस्मात् तत् तथा । 

[^४६]:
     भक्त्यानन्यया शक्यः अहम् एवं-विधोऽर्जुन  [गीता  ११.५४]


अयम् अर्थः—**नैष्कर्म्यं** हि ब्रह्म-ज्ञानं प्रधानम् । तच् च सत्त्व-गुणे ब्रह्मण्य् उपासिते भवति । नेतर-गुणे निर्गुणे वा । यदा भक्ति-हीनं मनः नैष्कर्म्यम् अपि **न शोभते**, तदा कर्म पुनः कुतः शोभते? न कुतोऽपीत्य् अर्थः । यतः **शश्वद् अभद्रम्** । अनुष्ठाने फले चामङ्गलम् । **न चेश्वरेऽर्पितं** नारायणायेति येनाभद्रत्व-हानिः । 

ननु किं काम्य-कर्म निन्द्यते ? नेत्य् आह—**यद् अप्य् अकारणं** नित्यं नैमित्तकं च कारणं कामना । नैष्कर्म्यम् अपीत्य् अपि-शब्दात् कर्म-निन्दायां तात्पर्यम् ॥१२॥ [मु।फ। ६.२]

———————————————————————————————————————

**जीव-गोस्वामी (भगवत्-सन्दर्भः, ७०.४): **यद् वा, **निरञ्जनम्** इति निरूपाधिकम् अपीत्य् अर्थः । परमादरणीयत्वाद् एव द्वादशान्ते [१२.१२.५३] श्री-सूतेनापि पुनः कृतम् इदं पद्यम् ॥१२॥

———————————————————————————————————————

**जीव-गोस्वामी (क्रम-सन्दर्भः) : **तद् एवं यशो-वर्णनोपलक्षित-भक्तितो ब्रह्म-ज्ञानस्यापि न्यूनत्वे स-काम-निष्काम-कर्मणो न्यूनत्वं किम् उतेत्य् आह—नैष्कर्म्यम् इति तैः ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न केवलं वचो-मात्रम् एव भक्ति-रहितं व्यर्थम्, अपि तु श्रौत-वचसापि प्रतिपाद्यम् अपरोक्षं ज्ञानम् अपि भक्ति-रहितं व्यर्थं, किम् उत परोक्षं ज्ञानं, किम् उततरां निष्काम-कर्म, किम् उत्ततमां सकाम-कर्म व्यर्थम् इत्य् आह—**नैष्कर्म्यम्** इति । 

**नैष्कर्म्य**-रूपम् **अच्युते भावश्** चिद्-आनन्द-विग्रहत्व-भावनया या भक्तिह्, तद्-**वर्जितं** चेज् **ज्ञानं न शोभते** । तेन तस्मिन् माया-शवलता-लक्षणापकर्ष-भावनया भक्ति-सत्त्वेऽपि मोक्ष-साधकं न भवतीत्य् अर्थः । कीदृशम् ? **अलम्** अतिशयेन **निरञ्जनम्** अञ्जनम् उपाधिर् अविद्या, तद्-रहितम् अपरोक्षम् अपि, किं पुनः परोक्षम् इत्य् अर्थः । न च वाच्यम् उपाध्य्-अभावे मोक्षस्यासम्भावना नास्तीति । भगवतोऽचिन्त्य-शक्त्या नष्टस्याप्य् उपाधेः पुनः पुनः प्ररोहात् । तथा हि, वासना-भाष्य-धृतं परिशिष्ट-वचनम्—


> जीवन्-मुक्ता अपि पुनर् बन्धनं यान्ति कर्मभिः ।  
> यद्य् अचिन्त्य-महा-शक्तौ भगवत्य् अपराधिनः ॥ इति ।

तत्रैवान्यत्र च—


> जीवन्-मुक्ता प्रपद्यन्ते क्वचित् संसार-वासनाम् ।  
> योगिनो न विलिप्यन्ते कर्मभिर् भगवत्-पराः ॥ इति ।

तथा, ज्ञानाग्निः सर्व-कर्माणि भस्मसात् कुरुतेऽर्जुन [गीता ४.३३] इति ज्ञान-कार्यं नैष्कर्म्यम् अपि न शोभते । तथा हि, रथयात्रा-प्रसङ्गे विष्णु-भक्ति-चन्द्रोदय-धृतं पुरानान्तर-वचनम्—


> नानुव्रजति यो मोहाद् व्रजन्तं जगद्-ईश्वरम् ।  
> ज्ञानाग्नि-दग्ध-कर्मापि स भवेद् ब्रह्म-राक्षसः ॥ इति ।

अत एवाग्रे वक्ष्यते—आरुह्य कृच्छ्रेण परं पदं ततः पतन्त्य् अधोऽनादृत-युष्मद्-अङ्घ्रयः [भा।पु। १०.२.३२] इति । ज्ञानस्याप्य् अच्युत-भाव-वर्जितत्वे तस्मिन् विफलं, तदा कुतः पुनः शश्वत् फल-काले साधन-काले अभद्रं दुःख-रूपं कर्म-प्रवृत्ति-परं तद् अप्य् अकारणं निवृत्ति-परं च कर्म ईश्वरे अनर्पितं सत् न शोभते, साफल्याय न भवतीति ॥१२ ॥

[अत्र यथाश्लोकं पुनः १२.१२.५३-तम-पद्यं द्रष्टव्यम् । पुनर् उक्तिर् आदराद् इति ज्ञेयम् ॥]

———————————————————————————————————————

**बलदेव-विद्यभूषणः (वैष्णवानन्दिनी) : **न केवलं हरि-यशो ऽनङ्कितं वाग्-रचनम् एव विफलं, किन्तु वेदोपलब्धं ज्ञानं कर्म च हरि-भाव-शून्यं तथेत्य् आह—नैष्कर्म्यम् इति । ज्ञानं स्वात्म-विषयकं नैष्कर्म्यं मोक्षोपाय-भूतम् अप्य् अच्युत-भाव-वर्जितं न शोभते । जीव-स्वरूपं खलु प्रजापतिना छान्दोग्ये पठितम्—य आत्मापहत-पाप्ना विजरो विमृत्यु-विशोको विजिघत्सोऽपिपासः सत्य-कामः सत्य-सङ्कल्पः सोऽन्वेष्टव्यः स विजिज्ञासितव्यः [छा।उ। ८.७.१, ३] इति तस्याष्ट-गुणकस्य ज्ञानं कर्म-बन्ध-विनाश-पूर्वक-वाञ्छित-पूरकम् उक्तम् । विज्ञानं ब्रह्म चेद्-वेद तस्माच्-चेन् न प्रमाद्यति । शरीरे पाप्ननो हित्वा सर्वान् कामान् समश्नुते इति तैत्तिरीयके [२.५] । आत्मानं चेद्-विजानीयाद् अयम् अस्मीति पूरुषः । किम् इच्छन् कस्य कानाय शरीरम् अनुसञ्ज्वरेत् [बृ।आ। ४.४.१२] इति बृहद्-आरण्यके च । तादृशं ज्ञानं जातम् अपि हरि-प्रेम्नो-शून्यञ्चेत् अलम् अत्य् अर्थं न शोभते, पतित्यक्त-पत्नी-भूषण-धारणवन्-मोक्षानन्दाय न कल्पते इत्य् अर्थः । यतो निरञ्जनं अञ्जू व्यक्ति-म्रक्षण-कान्ति-गतिषु इति धातु-पाठः । हरि-लाभ-रहितम् इत्य् अर्थः, हरिः खलु भावेनैव गम्यते । भाव-ग्राह्यम् अनीडाख्यम् इति श्रुतेः । यदि ज्ञानम् अप्य् एवं तर्हि शश्वद् अभद्रं साधन-काले, फल-काले वाम-ङ्गलं यत् काम्यं यच्-चाकारणम् अकाम्यं कर्म तद् ईश्वरेऽनर्पितं कुतः शोभते, नैवेत्य् अर्थः । 

ननु जैव-ज्ञानेन भगवद्-धाम-गतिर् अभिमता, एवं च तम् एव विदित्वाति मृत्युम् एति, नान्यः पन्था विद्यतेऽयनाय [श्वे।उ। ३.८] इति श्रुति विरोधः? मैवं, स्व-समाधेर् उपकारितया भगवद्-भुक्तेः सत्त्वान् न तद्-विरोधः, भाव-विरहात् तु **न शोभत** इत्य् उक्तम् ॥१२॥

> **॥।**

॥ १.५.१३ ॥

**अथो महा-भाग भवान् अमोघ-दृक्**

**शुचि-श्रवाः सत्य-रतो धृत-व्रतः ।**

**उरुक्रमस्याखिल-बन्ध-मुक्तये**

**समाधिनानुस्मर तद्-विचेष्टितम् ॥**

**मध्वाचार्यः (भागवत-तात्पर्यम्) : **शुचि-श्रवाः विष्णुः । समाधिना समाधि-भाषया । स्मरणं ग्रन्थ-कृतिः । स्मरन्ति चेत्य् आदेः ॥१३ ॥

———————————————————————————————————————

**श्रीधर-स्वामी (भावार्थ-दीपिका) : **तद् एवं भक्ति-शून्यानि ज्ञान-वाक्-चातुर्य-कर्म-कौशलानि व्यर्थान्य् एव यतः, अतो हरेश् चरितमे वानुवर्णयेत्य् आह । अथो अतः कारणात् । अमोघा यथार्था दृक् धीर् यस्य, शुचि शुद्धं श्रवो यशो यस्य, सत्ये रतः, धृतानि च व्रताणि येन स भवान् एवं महा-गुणस् तावत् । अत उरुक्रमस्य विविधं चेष्टितं लीलां समाधिना चित्तैकाग्र्येणाखिलस्य बन्ध-मुक्तये हे महा-भाग्य-निधे, त्वम् अनुस्मर, स्मृत्वा च वर्णयेत्य् अर्थः । एतच् च वाक्यान्तरम् इति मध्यम-पुरुष-प्रयोगो नानुपपन्नः ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सत्यं तर्ह्य् अच्युते भाव एव सर्वोत्कृष्टत्वेन तवाभिमतः स च तन्-नाम-लीला-कीर्तन-श्रवणादिभिर् एव भवति । तत्र नाम राम-कृष्णेत्य् आदि प्रसिद्धम् एव । लीला कीदृशी तवाभिमता ताम् उपदिशेत्य् अपेक्षायाम् आह अथो इति । अमोघ-दृक् अव्यर्थ-ज्ञानः शुचिः शुद्धं श्रवो यशो यस्य तथाभूतो भवान् भवति । अतः सत्य-रतो दृढ-व्रतः सन् । अखिलानां जीवानाम् अखिलस्य बन्धस्य वा मुक्तये । तस्य विविधं चेष्टितं लीलाम् । समाधिना चित्तैकाग्र्येण स्मर । लीला हि भक्तिमति शुद्धे चित्ते स्वयम् एव स्फुरति तस्याः स्व-प्रकाशत्वाद् अनन्तत्वाद् अतिरहस्यत्वाद् अन्यथा केनापि वक्तुं गृहीतं चाशक्यत्वाद् इति भावः । स्मृत्या च वर्णय । तद् एवामोघ-दृक्त्वं शुद्ध-यशस्त्वम् अन्यथा नैवेति भावः । यद् वा, अमोघे दृशौ नेत्रे यस्य शुचिनी श्रवसी कर्णौ यस्येति काचिल् लीला नेत्राभ्यां दृष्टा काचित् कर्णाभ्यां श्रुता च तथा सत्य-रत इति धृत-व्रत इति आसक्ति-निश्चय-सूचिताभ्यां मनो-बुद्धिभ्याम् अपि काचिद् अतिरहस्य अदृष्टाश्रुताप्य् अवकलितैव सा सा सम्प्रति चित्तैकाग्र्येण स्मर्यतां स्मृत्वा च वर्ण्यताम् अत्रानुस्मरेति मध्यम-पुरुषो वाक्य-भेदात् ॥१३ ॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु मम पूर्वानुष्ठितं सर्वं न्यूनम् उक्तं भगवता? अथोदानीं ममनुष्ठेयम् उपदिशेति चेत्-तत्राह—अथो इति । भवान् अमोघ-दृक् अव्यर्थ-चतु-लक्षणी-ज्ञानः शुचिश्रवाः पवित्र-कीर्तिः सत्यरतो धृत-व्रतश् च वर्तते, अथो अखिलानां प्राणिनं बन्ध-विमुक्तये उरुक्रमस्य तद्-विचेष्टितं समाधिना चित्तैकाग्र्येणानुस्मर । चतुर् लक्षण्यां व्याप्तेश् च समञ्जसम्, सर्वाभेदाद् अन्यत्रेमे [वे।सू। ३.३.१०-११] इति सूत्राभ्यां तस्यानन्त-वीर्यस्य कृष्णस्य बाल्यदि-सम्बद्धास् तन्-महिम-बोधिका नित्या मनोहराः प्राणि-बन्धहराश् च या लीलाः सूचितास्ताः अनुस्मृत्य वर्णयेति । वाक्य-भेदाद् अनुस्मरेति मध्यम-पुरुष-प्रयोगो नानुपपन्नः ॥१३॥

> **॥।**

॥ १.५.१४ ॥

**ततोऽन्यथा किञ्चन यद् विवक्षतः**

**पृथग् दृशस् तत्-कृत-रूप-नामभिः ।**

**न कर्हिचित् क्वापि च दुःस्थिता मतिर्**

**लभेत वाताहत-नौर् इवास्पदम् ॥**

**श्रीधर-स्वामी (भावार्थ-दीपिका) : **विपक्षे दोषान्तरम् आह—तत इति । तत उरुक्रम-चेष्टितात् पृथग्-दृशोऽत एवान्यथा प्रकारान्तरेण यत् किंचिद् अर्थान्तरं विवक्षतस् तया विवक्षया कृतैः स्फुरितै रूपैर् नामाभिश् च वक्तव्यत्वेनोपस्थितैर् दुःस्थितानवस्थिता सती मतिः कदाचित् क्वापि विषये आस्पदं स्थानं न लभेत, वातेनाहता आघूर्णिता नौर् इव । तद् उक्तम्—


> व्यवसायात्मिका बुद्धिर् एकेह कुरु-नन्दन ।   
> बहु-शाखा ह्य् अनन्ताश् च बुद्धयोऽव्यवसायिनाम् ॥ [गीता २.४१] इत्य्-आदि ॥१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अन्वयेनोक्त्वा व्यतिरेकेनाह तत इति । तत उरुक्रम-चेष्टिताद् अन्यथा यत् किंचनापि किं पुनर् बहु-विवक्षितो वक्तुम् इच्छतोऽपि । किं पुन वदतोऽपि किं पुनस् तन् मुखात् श्रुत्वा तद्-अनुष्ठितः सर्वत्र हेतुः पृथग्-दृशः । तच्-चेष्टितात् पृथग्-वस्तुन्य् एव दृक् दृष्टिस् तात्पर्यं यस्य तस्य । अतस् तत्-कृतै रूपैर् निरूपणीयैर् अर्थैर् नामभिस् तद्-वाचकैः शब्दैश् च दुःस्थिता अनवस्थिता मतिः कदाचिद् अपि काले क्वापि देशे आस्पदं स्थानं वाताहत-नौर् इवेति वा तेन घूर्णयित्वा नाना-स्थानं नीत्वा आहता व्याहतास् ततो निमज्जत एव यथा तथा तैर् ज्ञान-कर्म-काव्य-कौशलादिभिर् इति ॥१४ ॥

———————————————————————————————————————

**बलदेव-विद्यभूषणः (वैष्णवानन्दिनी) : **विपक्षे क्षतिम् आह—तत उरुक्रम-विचेष्टिताद् अन्यथा यत् किञ्चनाल्पम् अपि विवक्षतो वक्तुम् इच्छतो न तु कथयतोऽपि पृथग्-दृशस् तद् अविचेष्टितात् पृथग्- भूतेऽर्थे दृक् यस्य तस्य कवेर् मतिस् तया विवक्षया कृतैर् विभातै-रूपैर् नामभिश् च वाच्यैर् वाचकैश् च दुःस्थिता चपला सती कर्हिचित् काले क्वापि देशे आस्पदं स्थानं न लभेत, वातेनाहता घूर्णिता नौरिवेति, सा यथा निमज्जेदेवं साप्य् अविद्यायाम् इति ॥१४॥

> **॥।**

**॥ १.५.१५ ॥**

**जुगुप्सितं धर्म-कृतेऽनुशासतः**

**स्वभाव-रक्तस्य महान् व्यतिक्रमः ।**

**यद्-वाक्यतो धर्म इतीतरः स्थितो**

**न मन्यते तस्य निवारणं जनः ॥**

**मध्वाचार्यः (भागवत-तात्पर्यम्) : **प्रवृत्ति-धर्म-कृते ॥१५॥

———————————————————————————————————————

**श्रीधर-स्वामी (भावार्थ-दीपिका) : **तद् एवं हरि-यशो विना भारतादिषु कृतं धर्मादि-वर्णनम् अकिंचित्-करम् इत्य् उक्तम् । प्रत्युत विरुद्धम् एव जातम् इत्य् आह—**जुगुप्सितम्** इति । 

**जुगुप्सितं** निन्द्यं काम्य-कर्मादि । तत्र **स्वभावत** एव **रक्तस्य** अनुरागिणः पुरुषस्य **धर्मार्थमनुशासतः** प्रेरयतस् तव **महान्** अयं **व्यतिक्रमो**ऽन्यायः । कुतः ? इत्य् अत आह—**यस्य वाक्यतो**ऽयम् एव मुख्यो **धर्म** इति **स्थितैतरः** प्राकृतो जनः । तस्य काम्य-कर्मादेर् अन्येन तत्त्व-ज्ञेन क्रियमाणं **निवारणं** स्वयम् एव वा त्वया क्रियमाणम् । 

यद् वा, न कर्मणा न प्रजया धनेन त्यागेनैके अमृतत्वम् आनशुः [कैवल्य-उ। ३] इत्य्-आदि श्रुत्या क्रियमाणं यथार्थम् एतद् इति न मन्यते, किं तु प्रवृत्ति-मार्गानधिकृत-विषयं तद् इति कल्प्यति । तद् उक्तं मतान्तरोपन्यासे भट्टैः—


> तत्रैवं शक्यते वक्तुं येऽन्ध-पङ्गवादयो नराः ।  
> गृहस्थत्वं शक्ष्यन्ति कर्तुं तेषाम्  अयं विधिः ॥  
> नैष्ठिकं ब्रह्मचर्यं वा परिव्राजकतापि वा ।  
> तैर् अवश्यं ग्रहीतव्या तेनादाव् एतद् उच्यते ॥ [तन्त्र-वार्तिका २.२] इत्य्-आदि ॥१५॥

———————————————————————————————————————

**कैवल्य-दीपिका :** मुमुक्षया जिज्ञासुम् उपस्थितं शिष्यं प्रति भक्तेर् अन्यं वर्णयतो विश्रद्ध-वञ्चन-दोषः स्याद् इत्य् आह—**जुगुप्सितम्** इति । **जुगुप्सितम्** अधर्म-साधनम् विषय-सेवनम् । तत्रैव **स्वभावेन रक्तस्य** **धर्म-कृते** धर्माय योऽनुशास्ति तस्य **महान् व्यतिक्रमः** । यस्याप्तत्वेन गृहीतस्य वाक्याद् अधर्मोऽपि धर्मोऽयम् इति निश्चित्य स्थितः । **इतरः** प्राकृतो **जनः** । **तस्य** अन्यथा ग्रहणस्य **निवारणम्** अन्यैः क्रियमाणं **न मन्यते** । तस्योपदेष्टुर् अयं दोषः । तद् उक्तं—

कामिनो वर्णयन् कामान् लोभं लुब्धस्य वर्णयन् ।

नरः किं फलम् आप्नोति कूपेऽन्धम् इव पातयन् ॥ इति ॥१५॥ [मु।फ। ६.३]

———————————————————————————————————————

**जीव-गोस्वामी (क्रम-सन्दर्भः) : **तद् एवं श्री-हरि-यशो गौणीकृत्य भारतादिषु कृतं जुगुप्सितं काम्य-कर्मादि-वर्णन-प्राचुर्यं लोकानां तद्-एक-निष्ठत्वाय जातम् इत्य् आह—जुगुप्सितम् इति ।  \


> \


स्वभाव-रक्तस्यानादि-विषय-वासनया स्वभावत एव कामना-परस्य पुरुषस्य **धर्म-कृते** भगवद्-धर्म-पर्यन्तस्य निष्कामस्य धर्मस्य कृते भगवद्-धर्मम् एव । तत्र पर्यवसायितुम् **अनु** निरन्तरम् एव निन्द्यं काम्यं कर्म **शासत** उपदिशतः, न तु वेदे प्रवर्तनार्थं तत्-प्ररोचनया यत् किञ्चिद् अनूद्य मुहुर् अपवदतः कस्यचिद् अन्यस्यापि **महान् व्यतिक्रमो** वेद-तात्पर्य-ज्ञानेनान्यायः स्यात् । भवतः स्याद् इति तु कथं ब्रुवाणीति भावः ।

ननु वेदेऽपि तादृक्-काम्य-कर्म-कथनस्य निरन्तरता दृश्यते ? तत्राह—**यद्-वाक्यत** इति । यस्य तद्-विधस्य वाक्यतो दुरूह-वेदार्थ-निर्णायकाद् वाक्याद् वचन-मात्रात्, किम् उत ब्रह्म-लोक-प्रसिद्ध-शत-कोटि-विस्तर-पुराणेतिहासतः स्वेच्छया येन सङ्गृहीतात् तत्-तद्-वाक्याद् **इतरो जनस्** तद् एव कर्तव्यम् इति परामृशन् **स्थितो** यत्र निश्चलः स्यात्, तस्य तद्-विधस्य **निवारणम्** अन्यथा वक्तृतया चिन्तनं तव स्वल्पतम-वाक्येनान्यस्य प्रचुरतम-वाक्येनापि **न मन्येत** । **यद्** यस्मात् तव शिष्याणाम् अपि जैमिन्य्-आदीनाम् अन्या प्रतिपत्तिर् दृश्यते, तस्मात् प्रवृत्तं निवृत्तं च धर्मं परित्यज्य, निवृत्त-तर्षैर् उपगीयमानात् [भा।पु। १०.१.४] इत्य्-आदि-रीत्या सर्वेषां सर्वापच्-छमकं काम्यं च यद् भगवद्-यशस् तद् एव वर्ण्यताम् इति भावः ।

अतो,


> न बुद्धि-भेदं जनयेद् अज्ञानां कर्म-सङ्गिनाम् ।  
> जोषयेत् सर्व-कर्माणि विद्वान् युक्तः समाचरन् ॥ [गीता ३.२६]

इति श्री-गीत-वाक्यं तु ज्ञानाद्य्-उपदेष्टृ-विषयम् एव, न तु भगवद्-धर्म-महिमज्ञत्व-तादृश-विषयम् । तद् उक्तं श्रीमद्-अजितेन—


> स्वयं निःश्रेयसं विद्वान् न वक्त्य् अज्ञाय कर्म हि ।  
> न राति रोगिणोऽपथ्यं वाञ्छतोऽपि भिषक्तमः ॥ [भा।पु। ६.९.५०] इति ।

तादृशोपदेशे सर्वेषाम् एव परम-विश्वासास्पदत्वाद् इति भावः ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु मया भगवद्-यश एव ग्राहयितुं भारतादि-शास्त्रं कृतं किन्तु कामि-लोकानां भगवद्-भक्तिम् अनिच्छूनां शास्त्रे प्रवर्तनार्थम् एव प्रथमं ग्राम्य-सुख-प्रक्षेपो दत्तः । न तु मे तत्र तात्पर्यम् । 


> मुनिर् विवक्षुर् भगवद्-गुणानां   
> सखापि ते भारतम् आह कृष्णः ।   
> यस्मिन्न् नृणां ग्राम्य-सुखानुवादैर्   
> मतिर् गृहीतान् हरेः कथायाम् ॥ [भा।पु। ३.५.१२]

इति विदूरोक्तिर् एव प्रमाणम् इति चेत् सत्यम् । उपकारे प्रवृत्तात् त्वत्त एव लोकानाम् अप्रकार एवाभूद् इत्य् आह जुगुप्सितम् इति । धर्म-कृते विदुरोक्त-न्यायेन भगवद्-धर्म-ग्रहणार्थम् एव जुगुप्सितम् अनुशासतः । काम्य-धर्मानुपदिशतस् त्वत्तः सकाशाद् एव स्वभाव-रक्तस्य विषयेषूत्पत्तित एव रागिणो लोकस्य महान् व्यतिक्रम उपप्लवो जातः । कुत इत्य् अत आह यद् वाक्यतो वेद-व्यास-वाक्यतो धर्म इति इतरः प्राकृतो जनः देवान् पितॄन् समभ्यर्च्य खादन् मांसं न दोषभाग् इत्य्-आदि विधाव् एव स्थितस् तस्य धर्मस्य निवारणम् । सर्व-धर्मान् परित्यज्य माम् एकं शरणं व्रज इत्य्-आदि-वाक्येन क्रियमाणं न मन्यते किन्तु प्रवृत्ति-मार्गानधिकृत-विषयम् एतद्-वाक्यम् इति कल्पयति । तद् उक्तं मतान्तरोपन्यासे भट्टैः । 


> तत्रैवं शक्यते वक्तुं येऽन्ये पङ्ग्व्-आदयो नराः ।  
> गृहस्थत्वं न शक्यन्ते कर्तुं तेषाम्  अयं विधिः ॥   
> नैष्ठिक-ब्रह्मचर्यं वा परिव्राजकताथवा ।   
> तैर् अवश्यं गृहीतव्या तेनादाव् एतद् उच्यते ॥ इत्य्-आदि ॥१५ ॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु सकामान्-निवृत्तौ निनीयुणा मया तन्-मनोऽनुरोधेन काम्यं कर्मोपदिश्य पिता-पुत्रादि-संवादैर् अकाम्यं तद्-वहूपदिष्टम् उक्तं चैतद्-विदुरेण मुनिर् विक्षुर् भगवद् गुणानाम् [भा।पु। ३.५.१२] इत्य्-आदिनेति चेत्-तत्राह—स्वभावे नैव सकाम-कर्मणि रक्तस्य जनस्य धर्म-कृते निष्काम-कर्मानुष्ठानाय हिंसा-मिश्रत्वाज्-जुगुप्सितं निन्द्यं काम्यं कर्मानुशासतस् तव महान् व्यतिक्रमोऽन्यायः यस्य तव वाक्यतो धर्मोऽयम् इति स्थितः स्थिर-धीर् इतरः सकामस् तस्य तद् इतरस्य वा विदुषा निवारणं तत्-तत्-संवाद-वाक्यं न कर्मणा प्रेजया इत्य्-आदि [महा-नारायण ८.१४] श्रुति-वाक्यं च न मन्यते, किन्तु पङ्गृन्ध-वधिर-विषयं तद् इति कल्पयति । अथाच प्रवाह-प्रान्ते निमज्जतस् तन्-मध्य-प्रापकः क्षेप इवायं तवान्याय इति भावः ॥१५॥

**॥।**

**॥ १.५.१६ ॥**

**विचक्षणोऽस्यार्हति वेदितुं विभोर्**

**अनन्त-पारस्य निवृत्तितः सुखम् ।**

**प्रवर्तमानस्य गुणैर् अनात्मनस्**

**ततो भवान् दर्शय चेष्टितं विभोः ॥**

**श्रीधर-स्वामी (भावार्थ-दीपिका) : **ननु यद्य् एवं प्रवृत्ति-मार्गो निन्द्यते तर्हि निवृत्ति।मार्गे सर्व-क्रिया-त्यागेनैव पारमेश्वर-सुख-स्वरूपानुभूतेः किं तद्-यशः-कथनेनापि तत्राह—विचक्षण इति । विचक्षणो निपुणः । कश्चिद् एव निवृत्तितः सर्व-क्रिया-निवृत्त्यास्य विभोः सुखं निर्विकल्पक-सुखात्मकं स्वरूपं वेदितुं ज्ञातुम् अर्हति न पुनर् अविचक्षणः प्रवृत्ति-स्वभावः । विभुत्वे हेतुः—न अन्तः कालतः, पारं च देशतो यस्य तस्य विभोश् चेष्टितम् । ततः कारणात् हे विभो, अनात्मनो देहाद्य्-अभिमानिनोऽत एव गुणैः सत्त्वादिभिः प्रवर्तमानस्य जनस्य दर्शय भवान् इति । त्वम् इत्य् अर्थः । पाठान्तरे हे भवन्न् इति संबोधनम् ॥१६॥

———————————————————————————————————————

**जीव-गोस्वामी (क्रम-सन्दर्भः) : **पूर्वम् अभिप्रेतं यशो-वर्णनम् एव स्पष्टम् उपदिशति—विचक्षण इति । विचक्षणो भवान् इत्य् अन्वयः । हे विभो ! यतो विचक्षणो भवान् सर्वतो निवृत्ति-पूर्वकम् अस्य विभोः श्री-भगवतः सम्बन्धि सुखं भक्ति-रूपं वेदितुम् अर्हति, योग्यो भवति, ततो हेतोर् अनात्मनः पारमार्थिक-बुद्धि-हीनस्यात एव गुणैर् विषयैस् तत्-सुखेन प्रवर्तमानस्यापि जनस्य कृते तस्य चेष्टितं लीलाम् एव त्वं वर्णय ।


> निवृत्त-तर्षैर् उपगीयमानाद्  
> भवौषधाच् छ्रोत्र-मनो-ऽभिरामात् । [भा।पु। १०.१.४]

इति तस्याप्य् अनायासेन तत्-सुख-प्राप्त्य्-उपपत्तेस् ततो निवृत्तानां तु सुतराम् एव, तद्-उद्भूतं भवेद् इति भावः । भवन्न् इति पाठे सम्बोधनम् । ततश् च विचक्षणो यो भवति, स एव सर्व-विषय-निवृत्त्या भजनानन्तरेण यद् अस्य भक्ति-रूपं सुखम्, तद् वेदितुम् अर्हति । अतो यद्यपि—


> स संहितां भागवतीं कृत्वानुक्रम्य चात्म-जम् ।  
> शुकम् अध्यापयाम् आस निवृत्ति-निरतं मुनिः ॥ [भा।पु। १.७.८] इति ।

तथा—


> हित्वा स्व-शिष्यान् पैलादीन् भगवान् बादरायणः ।  
> मह्यं पुत्राय शान्ताय परं गुह्यम् इदं जगौ ॥ [भा।पु। ९.२२.२२-३]

इति तस्यैव मुख्याधिकारित्वम् उक्तम्, तथापि निवृत्त-तर्षैः इत्य्-आदि-न्यायेन गुणैः प्रवर्तमानस्यापि हितार्थं तस्य चेष्टितम् एव दर्शयेत्य् आदि पूर्ववत् ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं च तद् अपि त्वं धर्मान्तरं विनिन्द्य भगवद्-यश एव वर्णयेत्य् आह विचक्षण इति । इतरः प्राकृतो विवेक-शून्यो जनः स्थित इत्य् उक्तम् । विचक्षणः विवेकी जनस् तु अस्य विभोः सुखं निवृत्तितः तद् इतर-ग्राम्य-सुख-निवृत्त्या वेदितुम् अर्हति तत्र हेतुर् अनन्त-पारस्य न अन्तः कालतः पारं च प्रमाणतो यस्य तस्य तेन सान्ताद् अल्प-प्रमाणाच् च विषय-सुखान् निवृत्य अनन्तम् अपार-प्रमाणं च विभोः सुखं विदित्वा तद्-अर्थं भक्तिम् एव कर्तुम् अर्हतीति भावः । ततश् च विचक्षण-जनस्य भक्तौ प्रवृत्तिम् आलोक्य, यद् यद् आचरति श्रेष्ठस् तत् तद् एवेतरो जनः [गीता ३.२१] इति न्यायेनाविचक्षणोऽपि तत्रैव प्रवर्तेत इत्य् अतस् तद्-अर्थम् अपि भगवच्-चरित्रं वर्णयेत्य् आह गुणैः प्रवर्तमानस्य अतएवानात्मनो बुद्धि-विवेक-शून्यस्य जनस्य बन्द-विमुक्तये चेष्टितं लीलां दर्शय । हे विभो ! अत्र समर्थो यतोऽसाव् अपि सर्वतो निवृत्य शुद्धां भक्तिं कृत्वा तदीयं सुखं लभताम् इति भावः । यद् वा, एवम् अवतारणीयम् । 

ननु, यदि निवारणं जनो न मन्यते तर्ह्य् अधुनापि त्वद्-उपदेशेनाप्य् आरब्धेन तत्-तत्-सर्व-मत-निवर्तक-भक्ति-मात्र-प्रवर्तकेन शास्त्रेणालम् । मैवम् । न ह्य् अस्मिन् जगति सर्व एवाविवेकिनो विवेकिनोऽपि सन्तीत्य् आह विचक्षण इति । विभोः कथं भूतस्य अनन्त-पारस्य । तत्र कालतोऽन्ताभावम् आह । प्रकर्षेणाधुनापि वर्तमानस्य तेन तस्य तच्-चेष्टितस्य भूत-पूर्व-मात्रत्वं न ज्ञेयम् इति भावः । प्रमाणतोऽन्त-भावम् आह गुणैः सत्त्वादिभिर् न भवत्य् आत्मा देहो यस्य चिद्-आनन्द-मय-विग्रहस्येत्य् अर्थः । नहि घन-चिद्-वस्तु केनापि प्रमातुं शक्यते इति भावः ॥१६ ॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु न मन्यते निवारणम् इत्य् उक्तं, ततश् च श्रवणाद्य् अधिकार्य-भावात् तद्-विचेष्टित दर्शनं विफलं भावीति चेत्-तत्राह—विचक्षणः प्रवृत्ति-निवृत्ति-स्वरूप-फल-ज्ञान-निपुणे जनः विभोः सर्वेश्वरस्यास्य कृष्णस्य सुखं वेदितुम् अर्हति । कीदृशस्य? कालकोऽन्तो देशतः पारश् च यस्य नास्ति तादृशस्य । तथा चानित्यान्मिताच् च प्रवृत्ति-सुखान्-निवृत्त्या नित्यम् अमितं च विभोः सुखं जानन् स तन्-मयं तद् उपलम्भकं च तद्-विचेष्टितं श्रोष्यतीति न खलु विचक्षण-शून्यं जगत् । ततश् च यद्यद् आचरति श्रेष्ठस् तत्-तद् एवेतरो जनः [गीता ३.२१] इत्य्-आदि-न्यायेन तस्माद् अन्योऽपि तादृक् भावीति न विफलं तत्-प्रदर्शनम् । तस्माद् अनात्मनो विवेक-बुद्धि-शून्यस्य गुणैः सत्त्वादिभिः प्रवर्तमानस्य जनस्य बन्ध-विमुक्तये भवान् विभोर् विचेष्टितं दर्शयत्व् इति तत्-सम्प्रदायः प्रचरेद् एव । न हि तादृशे तद्-विचेष्टित-पीयूषे विदिते काम्य-सुखलेश-खातकोदके गृध्नुर्र् भवेद् इति भावः । आर्षो मध्यम-पुरुषः ॥१६॥

> **॥।**

**॥ १.५.१७ ॥**

**त्यक्त्वा स्व-धर्मं चरणाम्बुजं हरेर्**

**भजन्न् अपक्वोऽथ पतेत् ततो यदि ।**

**यत्र क्व वाभद्रम् अभूद् अमुष्य किं**

**को वार्थ आप्तोऽभजतां स्व-धर्मतः ॥**

**श्रीधर-स्वामी (भावार्थ-दीपिका) : **एवं तावत् काम्य-धर्मादेर् अनर्थ-हेतुत्वात् तं विहाय हरेर् लीलैव वर्णनीयेत्य् उक्तम् । इदानीं तु नित्य-नैमित्तिक-स्वधर्म-निष्ठाम् अप्य् अनादृत्य केवलं हरि-भक्तेर् एवोपदेष्टव्येत्य् आशयेनाह—**त्यक्त्वा** इति । ननु स्वधर्म-त्यागेन भजन् भक्ति-परिपाकेन यदि कृतार्थो भवेत्, तदा न काचिच् चिन्ता, **यदि** पुनर् **अपक्व** एव म्रियेत ततो भ्रश्येद् वा, तदा स्वधर्म-त्याग-निमित्तोऽनर्थः स्याद् इत्य् आशङ्क्याह । **ततो** भजनात् कथंचित् **पतेद्** भ्रश्येन् म्रियेत वा यदि तद् अपि भक्ति-रसिकस्य कर्मानधिकारान् नानर्थ-शङ्का । अङ्गीकृत्याप्य् आह । वा-शब्दः कटाक्षे । यत्र **क्व वा** नीच-योनाव् अप्य् **अमुष्य** भक्ति-रसिकस्याभद्रम् अभूत् किम् । नाभूद् एवेत्य् अर्थः । भक्ति-वासना-सद्-भावाद् इति भावः । अभजद्भिस् तु केवलं **स्वधर्मतः को वा अर्थः आप्तः** । **अभजताम्** इति षष्ठी तु सम्बन्ध-मात्र-विवक्षया ॥१७॥

———————————————————————————————————————

**कैवल्य-दीपिका :** कश्चिद् विष्णु-लीला-श्रवणादेः साकारोपासनस्यान्तरङ्गस्य बहिरङ्गे नाग्निहोत्रादिना व्यवधानं माभूद् इति स्व-धर्मं त्यजति । कश्चित् तु नित्याकरणे प्रत्यवाय-भयाद् ईश्वरार्पणे त्व् अयथावत् कृतं स्याद् इति च भक्ति-योगं त्यजति । तयोः प्रथमः श्रेयान् इति आह—**त्यक्त्वा** इति । **अपक्वः** साधकः । अन्त्य-भूमिकाम् अप्राप्तः । अथ नित्याकरण-प्रत्यव्यायाद् अनन्तरम् । **ततः** स्थानाद् **यत्र** **क्वचन** स्थाने **यदि पतेत्** । **अमुष्य** पतितस्य **किम् अभद्रम्** **अभूत्** ? न किम् अपीत्य् अर्थः । विष्णु-भक्ति-वासना सद्-भावाद् इति भावः । **अभजता** भक्ति-हीनेन **स्व-धर्मतः को वा अर्थः प्राप्तः** ? न कोऽपीत्य् अर्थः । विषय-सुखे प्राप्तेऽप्य् अनर्थत्वाद् इत्य् अर्थः ॥१७॥ 

———————————————————————————————————————

**सनातन गोस्वामी (ह।भ।वि। ११.५५४):** नैष्कर्म्यम् अप्य् अच्युत-भाव-वर्जितं [भा।पु। १.५.१२] इत्य्-आदिना काम्य-कर्मादेर् अनर्थ-हेतुत्वात् तं विहाय हरेर् लीलादि-वर्णना-रूपा भक्तिः कार्येत्य् उक्त्वा । इदानीं तु नित्य-नैमित्तिकादि-स्वधर्म-निष्ठाम् अप्य् अनादृत्य केवलं हरि-भक्तिर् एव कार्येत्य् आह—त्यक्त्वेति । स्वधर्मं निज-निज-वर्णाश्रम-धर्मं त्यक्त्वा । ननु स्वधर्म-त्यागेन भजन-भक्ति-परिपाकेन यदि कृतार्थो भवेत्, तर्हि न काचिच् चिन्ता, यदि पुनर् अपक्व एव म्रियेत, ततो भ्रश्येत वा, तदा च स्वधर्म-त्याग-निमित्तोऽनर्थः स्याद् इत्य् आह—ततो भजनात् पतेत् कथंचित् भ्रश्येत् म्रियते वा । यदि तथापि भक्ति-रसिकस्य कर्मानधिकारान् नानर्थ-शङ्का । अङ्गीकृत्याप्य् आह । वा-शब्दः कटाक्षे । यत्र क्व वा नीच-यानाव् अप्य् अमुष्य भक्ति-रसिकस्याभद्रम् अभूत् किम् ? नाभूद् एवेत्य् अर्थः । भक्ति-वासना-सम्भावनाद् इति भावः । अभजद्भिस् तु केवलं स्वधर्मतः को वा अर्थः प्राप्तः ? अभजताम् इति षष्ठी संबन्ध-मात्र-विवक्षया । अत एव श्री-भगवद्-गीतासु सर्वान्ते सर्वोपदेश-सारः—सर्व-धर्मान् परित्यज्य [गीता १८.६६] इति । एकादश-स्कन्धे च—तस्मात् त्वम् उद्धवोत्सृज्य [भा।पु। ११.१२.१४] इत्य्-आदि । तच् च सर्वम् अग्रे शरणापत्तौ लेख्यम् एव ॥१७॥

———————————————————————————————————————

**जीव-गोस्वामी (क्रम-सन्दर्भः) : **इदानीं स्वधर्म-परित्यागेऽपि दोषः परिहरति—त्यक्त्वेति । अयम् अर्थः—स्व-धर्मं त्यक्त्वा यो भजन् स्यात्, अमुष्याभद्रं तावन् न भवत्य् एव—देवर्षि-भूताप्त-नृणां [भा।पु। ११.५.४१] इत्य् आदेः । तत्र यदि भगवत्-प्राप्तायोग्यः स्यात्, आयुः-क्षयेण चित्रकेतुवद् अपराधेन वा देहान्तरं प्रानुयात्, भरतवत् तस्मिन्न् एव देहेऽपि बाल्याविष्टः स्यात् तदा तस्य भक्त्य्-अभाव-समयेऽपि यः स्वधर्म-त्यागस् तेनापि नाभद्रं भवेत्, भक्ति-वासनायास् त्व् अविच्छित्ति-धर्मत्वात् । ततश् च यत्र क्व वाप्य् अवस्थायां तस्याभद्रं न स्याद् एव, अभक्तानां तु को वार्थः सततम् अव्यभिचारी स्याद् इति ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु—


> न बुद्धि-भेदं जनयेद् अज्ञानां कर्म-सङ्गिनाम् ।  
> योजयेत् सर्व-कर्माणि विद्वान् युक्तः समाचरन् ॥ [गीता ३.२६] 

इति श्री-गीतोपनिषद्-वाक्येन कर्म-त्याजनं निषिद्धं सत्यं तज्-ज्ञानोपदेष्टृ-विषयम् एव ज्ञानस्यान्तःकरण-शुद्ध्य्-अधीनत्वात् । तच्-छुद्धेस् तु निष्काम-कर्माधीनत्वात् । भक्तेस् तु स्वतः प्राबल्याद् अन्तःकरण-शुद्धि-पर्यन्तानपेक्षत्वात् । न भुक्त्य्-उपदेष्टृ-विषयम् । यद् उक्तं श्रीमद्-अजितेन—


> स्वयं निःश्रेयसं विद्वान् न वक्त्य् अज्ञाय कर्म हि ।  
> न राति रोगिणोऽपथ्यं वाञ्छतोऽपि भिषक्तमः ॥ [भा।पु। ६.९.५०] इति । 

तस्मात्—सर्व-धर्मान् परित्यज्य माम् एकं शरणं व्रज [गीता १८.६६] इति । धर्मान् सन्त्यज्य यः सर्वान् मां भजेत स तु सत्तमः [भा।पु। ११.११.३२] इत्य्-आदि भगवद्-वाक्य-बलान् नित्य-नैमित्तिक-स्वधर्म-निष्ठाया अपि त्याजनयैव केवलैव हरि-भक्तिर् उपदेष्टव्येत्य् आशयेनाह त्यक्त्वेति । क्त्वा-प्रत्ययेन भजनारम्भ-दशायाम् अपि कर्मानुवृत्तिर् निषिद्धा स्व-धर्मं त्यक्त्वा यो भजन् स्याद् अमुष्याभद्रं तावन् न भवेद् एव । देवर्षि-भूताप्त-नृणां पितृणं [भा।पु। ११.५.४१] इत्य् आदेर् यदि पुनर् उपक्वो भगवत्-प्राप्त्य्-अयोग्यो म्रियेत जीवन्न् एव वा कथंचिद् अन्यासक्तस् ततो भजनात् दुराचारतया वा पतेत् । तद् अपि कर्म-त्याग-निमित्तम् अभद्रं न भवेद् एव भक्ति-वासनायास् त्व् अनुच्छित्ति-धर्मत्वात् सूक्ष्म-रूपेण । तद् अपि सत्त्वात् कर्मानधिकाराद् इत्य् आह । यत्र क्व वा जन्मनि किम् अभद्रम् अभून् नाभूद् एव । वा-शब्दस्य कटाक्षार्थकत्वात् तुष्यतु दुर्जन इति न्यायेनैव पाताभ्युपगमः न तु वस्तुतः पातस् तद्-धेतुकं नीच-योनित्वं च । न ह्य् अङ्गोपक्रमे ध्वंसो मद्-धर्मस्योद्धवाण्व् अपि [भा।पु। ११.२९.२०] इति श्री-भगवद्-वाक्याद् अमोघ-भक्त्य्-अङ्कुरस्यावश्य-भाव्य-पत्र-पुष्प-फलादित्वाद् इति भावः । अत्र भवेद् इत्य् अनुक्त्वा भूत-निर्देशो वादिनः प्रत्य् आक्षेपं सूचयति । अभजताम् अभजद्भिस् तु स्वधर्मतः को वा अर्थ आप्तो न कोऽपीत्य् अर्थः ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु हरि-लीला-रसाभि-निवेशान्-नित्य-कर्मापि त्यजन्तः प्रत्यवायिनः स्युरतो वेदाचार्येण मया कथं तादृशं तत् प्रदर्शनीयं? तत्राह—त्यक्त्वेति । स्व-धर्मं नित्य-कर्मापि त्यक्त्वा हरेश् चरणाम्बुजं भजन् जनो यद्यपक्वोऽलब्ध भक्ति-फलः पतेन्म्रियेत, अर्थ विषय-सङ्गेन ततस् तद्-भजनाद् भ्रंशेत वा तर्हि वत्र क्व वा जातस्यामष्याभद्रं तत्-पद-विच्युति-लक्षणम् अमङ्गलम् अभूत् किं?  \
भक्ति-वीजस्याक्षयत्वान्-नाभूद् इत्य् अर्थः । गीतञ्चैवं भगवता—


> न हि कल्याण-कृत् कश्चिद्-दुर्गतिं तात गच्छति ।   
> प्राप्य पुण्यकृतां लोकालुषित्वा शाश्वतीः समाः ।   
> शुचीनां श्रीमतां गेहे योग-भ्रष्टोऽभिजायते ॥ [गीता ६.४१-४२]

इत्य्-आदिभिः, हरि-पदाम्बुज-प्रपन्नस्य तल्-लीला-रसिकस्य यतेरिव कर्मानधिकारान् न प्रत्यवाय-शङ्का, प्रतिनिधिभिस् तत्-कर्मानुष्ठानाच् च न न्यूनतालेशः । 


> स्मरन्ति मम नामानि ये त्यक्त्वा कर्म चाखिलम् ।   
> तेषां कर्माणि कुर्वन्ति ऋषयो भगवत्-पराः ॥ [आदि-पुराणे]

इत्य्-आदि-स्मरणात् । न च स्व-धर्मकृतां नानर्थ-शङ्केति वाच्यम् इत्य् आह—को वेति । अभजताम् इति सम्बन्ध-सामान्ये । यष्ठी । हरेश्-चरणाम्बुजम् अभजद्भिस् तु स्व-धर्मतः को वार्थ आप्तः, तदाप्तस्य विनाशित्वान् न कोऽपीति । तस्मान्-नित्य्-आदि-कर्म-निष्ठामनादृत्य भक्तिः शुद्धैव त्वया वर्णेति ॥१७॥

> **॥।**

**॥ १.५.१८ ॥**

**तस्यैव हेतोः प्रयतेत कोविदो**

**न लभ्यते यद् भ्रमताम् उपर्य् अधः ।**

**तल् लभ्यते दुःखवद् अन्यतः सुखं**

**कालेन सर्वत्र गभीर-रंहसा ॥**

**श्रीधर-स्वामी (भावार्थ-दीपिका) : **ननु स्वधर्म-मात्राद् अपि कर्मणा पितृ-लोक इति श्रुतेः पितृ-लोक-प्राप्ति-फलम् अस्त्य् एव तत्राह—तस्यैवेति । **तस्यैव हेतोस्** तद्-अर्थं यत्नं कुर्यात् । **यद् उपरि **ब्रह्म-पर्यन्तम् **अधः** स्र्थावर-पर्यन्तं च भ्रमद्भिर् जीवैर् न लभते । षष्ठी तु पूर्ववत्[^४७] । **तत्** तु विषय-सुखम् **अन्यत** एव प्राचीन-कर्मणा **सर्वत्र** नरकादाव् अपि **लभ्यतेदुःखवत्** । यथा दुःखं प्रयत्नं विनापि लभ्यते तद्वत् । तद् उक्तम्—

[^४७]:
    अस्याग्रेऽभगवद्-भक्ति-सुखार्थम् एव प्रयतेत तस्य दुर्लभत्वाद् इत्य् अर्थःऽ इत्य् अधिकः पाठः ।



> अप्रार्थितानि दुःखानि यथैवायन्ति देहिनाम् ।   
> सुखान्य् अपि तथा मन्ये दैन्यम् अत्रातिरिच्यते ॥ इति ॥१८॥

———————————————————————————————————————

**कैवल्य-दीपिका :** अनर्थत्वम् एवाह—**तस्यैवेति** । **हेतोर्** इति सप्तम्य्-अर्थे षष्ठी । **यत्** स्वतः सुखं भ्रमद्भिर् **न लभ्यते** । कारकोऽस्य शेषत्व-विवक्षायां षष्ठी । तद्-अर्थं **प्रयतेत** । यत् त्व् अन्यतः विषय-जन्यं सुखं, तत् सर्वत्र **लभ्यते** । नहि दुःखं केनापि प्रार्थ्यते । तत्र हेतुः **कालेन** इति । **गभीर-रंहसा** दुर्लक्ष्य-वेगेन ॥१८॥ [मु।फ। ६.५]

———————————————————————————————————————

**जीव-गोस्वामी (क्रम-सन्दर्भः) : **तस्यैव हेतोर् इति । कर्मणा योऽर्थ आपते, स पुनर् अर्थाभास एव नार्थ इति भावः । तल् लभ्यत इति—तस्माद् ऐहिकार्थं सुतरां कर्म न कर्तव्यम् इति भावः । कालोऽत्र प्राचीन-कर्म-भोगावसरः ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु कर्मणा पितृ-लोक इति, अपाम् असोमम् अमृता अभूम इत्य्-आदयः श्रुतयोऽदृष्ट-स्वर्गादि-सुखे तथा कृषि-वाणिज्यादयो दुष्टे च सुखे जनान् प्रवर्तयन्ते तत् तत् सुखम् अनपेक्ष्य स्व-धर्मं त्यक्त्वा कथं भक्तौ जनाः प्रवर्तन्ताम् इति चेत् सत्यं कोविदस् तु नैव तैः प्रतारितः स्याद् इत्य् अत आह तस्यैवेति । कोविदो विवेकी तस्यैव हेतोः प्रयतेत प्रयत्नं कुर्यात् । यद् वस्तु उपरि ब्रह्म-लोक-पर्यन्तम् अधः स्थावर-पर्यन्तं च भ्रमतां भ्रमद्भिर् जीवैर् न लभ्यते तत् तु विषय-सुखम् अन्यतः प्राचीन-कर्मत एव सर्वत्र नारक-शूकर-जन्मादाव् अपि लभ्यते दुःखवत् । यथा दुःखं प्रयत्नं विनापि लभ्यते । तद् उक्तं—


> अप्रार्थितानि दुःखानि यथैवायान्ति देहिनाम् ।  
> सुखान्य् अपि तथा मन्ये दैवम् अत्रातिरिच्यते ॥ इति ॥१८ ॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु वैदिकेन ज्योतिष्टोमादि-कर्मणा स्वर्गादि, लौकिकेन कृष्यादि-कर्मणा च भोजनादि-सुखं शास्त्राणि बोधयन्ति, तत्-तत्-सुखकराणि तत्-तत्-कर्माणि विहाय जनः कथं हरि-भक्तौ प्रवर्तेत? तत्राह—कोविदो वस्तु-तत्त्व-वित्तस्यैव हेतोस् तद् अर्थम् एव प्रयतेत यत्नं कुर्यात्, यद् वस्तूपरि विरञ्चि-लोक-पर्यन्तम् अधः स्तम्ब-पर्यन्तं च भ्रमभिर् जीवैर् न लभ्यते । षष्ठी प्राग्वत् । तच् च हरि-पदम् एव विशुद्ध-सुखमयम् विज्ञानम् आनन्दं ब्रह्म [बृ।आ।उ। ३.९.३४] इत्य्-आदि-श्रवणात् । दुःखवत् सुखं स्वर्गादि-भोजनादि-जनितम् अन्यतः प्राचीन-कर्मतो हेतोः सर्वत्र पश्वादि-योनाव् अपि कालेन लभ्यते । यद् वा—तत् सुखं दुःखम् इवान्यतो लभ्यते । 


> अप्रार्थितानि दुःखानि यथैवायान्ति देहिनाम् ।   
> सुखान्य् अपि तथा मध्ये दैवम् अत्रातिरिच्यते इत्य् उक्तेः ॥१८॥

**॥।**

**॥ १.५.१९ ॥**

**न वै जनो जातु कथञ्चनाव्रजेन्**

**मुकुन्द-सेव्य् अन्यवद् अङ्ग संसृतिम् ।**

**स्मरन् मुकुन्दाङ्घ्र्य्-उपगूहनं पुनर्**

**विहातुम् इच्छेन् न रस-ग्रहो जनः ॥**

**श्रीधर-स्वामी (भावार्थ-दीपिका) : **यद् उक्तं यत्र क्व वाभद्रम् अभूद् [भा।पु। १.५.१७] इति तद् उपपादयति—न वै इति । **मुकुन्द-सेवी जनो जातु** कदाचित् **कथंचन** कुयोनि-गतोऽपि **संसृतिंनाव्रजेन्** नाविशेत् । **अङ्ग** अहो । **अन्यवत्** केवल-कर्म-निष्ठवद् इति वैधर्म्ये दृष्टान्तः । कुत इत्य् अत आह । **मुकुन्दाङ्घ्रेर् उपगूहनम्** आलिङ्गनं **पुनः स्मरन्विहातुं नेच्छेत्** । यतोऽयं **जनो रस-ग्रहः** रसेन रसनीयेन गृह्यते वशी-क्रियते । यद् वा, रसे रसनीये ग्रह आग्रहो यस्य । तद् उक्तं भगवता—


> यतते च ततो भूयः संसिद्धौ कुरु-नन्दन ।   
> पूर्वाभ्यासेन तेनैव ह्रियते ह्य् अवशोऽपि स ॥ [गीता। ६.४३-४४] इति ॥१९॥

———————————————————————————————————————

**कैवल्य-दीपिका :** त्यक्त्वेति श्लोके स्व-धर्म-त्यागेन भजतः पतनम् अभुपेत्याभ्दरत्व-हानिम् उक्त्वा इदानीं तु पतनम् एव नास्तीत्य् आह—**न वै** इति । कदाचित् प्रमादेनापि संसृतिं नाव्रजेत । **अन्यवद्** भक्ति-हीन-स्वधर्म-निष्ठवत् । स यथा स्खलित-स्थानाच् च्यवते, तथा नायम् इति व्यतिरेके दृष्टान्तः । **अङ्ग** ! अहो व्यास ! **उपगूहनं** मानसालिङ्गनम् । **रसे** रसवति वस्तुनि **ग्रहो** आग्रहो यस्य स तथा । अत एव कथञ्चिद् विस्मृतम् अपि भक्ति-सुखं पुनर् झटिति स्मरति । अत एव न च्यवते ॥१९॥ [मु।फ। ६.६]

———————————————————————————————————————

**जीव-गोस्वामी (क्रम-सन्दर्भः) : **तर्हि किं संसार-ध्वंस एव पुरुषार्थः ? इत्य् आशङ्क्य, तत्राप्य् अस्ति वैशिष्ट्यम् इत्य् आह—स्मरन्न् इति । यस् तु तद्-भक्ति-**रस-ग्रहः**, **स पुनर्** इत्य् अन्वयः । वक्ष्यते च—


> त्रि-भुवन-विभव-हेतवेऽप्य् अकुण्ठ-  
> स्मृतिर् अजितात्म-सुरादिभिर् विमृग्यात् ।  
> न चलति भगवत्-पदारविन्दाल्  
> लव-निमिषार्धम् अपि यः स वैष्णवाग्र्यः ॥ [भा।पु। ११.२.५३] इति ।  
> न पारमेष्ठ्यं न महेन्द्र-धिष्ण्यं [भा।पु। ११.१४.१४] इत्य्-आदि ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यद् उक्तं यत्र क्व वाभद्रम् इति तद् उपपादयति—न वा इति । **मुकुन्द-सेवी जनः जातु** कदाचिद् अपि **कथञ्चन** दुरभिनिवेशादि-वशाद् अपि । **अन्यवत्** कर्मि-जनादिवत् कर्म-फल-भोग-मयीं **संसृतिं नाव्रजेत्** । तस्य भगवद्-उत्थ-शुभाशुभ-फल-भोगवत्त्वात् तद्-उत्थ-शुभाशुभयोः कर्म-जन्यत्वाभावाद् इति भावः । त्वद्-अवगमी न वेत्ति भवद्-उत्थ-शुभाशुभयोः [भा।पु। १०.८७.४०] इति श्रुत्य्-उक्तेर्, न कर्म-बन्धनं जन्म वैष्णवानां च विद्यते इति पाद्मोक्तेश् च । 

ततश् च पूर्वाभ्यासाद् एव **मुकुन्दस्याङ्घ्र्योर् उपगूहणं** मनसा परिष्वङ्गं **स्मरन्** पुण्यस् **त्यक्तुं न** इच्छेत् । अत्राङ्घ्री स्मरन्न् इत्य् अनुक्त्वा तद्-उपगूहनम् इति **पुनर्** इति पादाभ्याम् एक-द्वि-त्रि-वारं स्वेच्छयैव दुरभिनिवेश-वशाद् भजनं त्यक्त्वापि कियतः समयाद् अनन्तरं स्व-पूर्वापर-दशयोस् तत्-स्मरण-सुखम् अस्मरण-दुःखं च स्मृत्वा, कृतानुतापो “हन्त हन्त दुर्बुद्धिर् अहं किम् अकरवम् ? भवतु नाम, अतः परं तु न प्रभोर् भजनं हास्यामि” इति पुनर् अपि भजनम् आरभत एवेत्य् अर्थः । 

अत्र विजह्याद् इत्य् अनुक्त्वा विहातुं नेच्छेद् इत्य् अनेन तस्य गर्व-राहित्यं सूचितं, “भजनं न हास्यामीतीच्छा-मात्रं मया क्रियते, तन्-निर्वाहस् त्व् ईश्वरस्यैव पाणौ” इति तद्-आशयः । तत्र हेतुः—**रसे ग्रह** आग्रहो यस्य, रस एव ग्रह इव यं न त्यजतीति वा । अयम् अर्थः—भजनम् एव निष्ठा-रुच्य्-आसक्त्य्-अन्ते रति-दशायां साक्षाद् एव रसो भवेत्, अतो भजनस्य प्रथमारम्भ-दिनेऽपि प्रच्छन्नतया रसांशत्वम् अस्त्य् एव । यद् उक्तं—


> भक्तिः परेशानुभवो विरक्तिर्  
> अन्यत्र चैष त्रिक एक-कालः ।  
> प्रपद्यमानस्य यथाश्नतः स्युस्  
> तुष्टिः पुष्टिः क्षुद्-अपायोऽनु-घासम् ॥ [भा।पु। ११.२.४२]

इति स च स्वाद-विशेषो भक्तेन दुस्तजस् तेन च भक्त इति । ततश् च भजनस्याविच्छेदे उत्पद्यमाने भजनीयस्य मुकुन्दस्याचिराद् एव प्राप्तिर् इत्य् अत्र कः सन्देह इति भावः ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **यत्र क्व वा [भा।पु। १.५.१७] इत्य् उक्तं विशदयति—नेति । **मुकुन्द-सेवी जनः जातु** कदाचित् **कथञ्चन **दुरभिनिवेशेनापि **संसृतिं नाव्रजेत्** । **अन्यवत्** स्व-धर्म-निष्ठवद् इति । व्यतिरेकी दृष्टान्तः । कुतः? इत्य् अत्राह—**मुकुन्दाङ्घ्र्योर् उपगूहनम्** आश्लेषम् आनन्द-रूपं **पुनः स्मरन् विहातुं** तन् **नेच्छेत्**, यद् असौ **रस-ग्रहो** लब्ध-तद्-आस्वादः । गीतं चैवं भगवता—


> यतते च ततो भूयः संसिद्धौ कुरुनन्दन!   
> पूर्वाभ्यासेन तेनैव ह्रियते ह्य् अवशोऽपि सः [गीता ६.४३-४४] इति ।

अन्यस् तु प्राचीन-कर्मोदये दुर्योनि-गतः स्व-धर्मम् अपि त्यजेद् इति भावः ॥१९॥

> **॥।**

**॥ १.५.२० ॥**

**इदं हि विश्वं भगवान् इवेतरो**

**यतो जगत्-स्थान-निरोध-सम्भवाः ।**

**तद् धि स्वयं वेद भवांस् तथापि ते**

**प्रादेश-मात्रं भवतः प्रदर्शितम् ॥**

**मध्वाचार्यः (भागवत-तात्पर्यम्) : **इतरोऽपि भगवान् विश्वम् इव स्वातन्त्र्यात् ॥२०॥

———————————————————————————————————————

**श्रीधर-स्वामी (भावार्थ-दीपिका) : **तद् एवं भगवल्-लीलां प्राधान्येन वर्णयेत्य् उक्तम्, तत्र को भगवान्, काश् च तस्य लीला ? इत्य् अपेक्षायाम् आह—**इदं विश्वं भगवान्** एव । स त्व् अस्माद् विश्वस्माद् **इतरः** । ईश्वरात् प्रपञ्चो न पृथग्, ईश्वरस् तु प्रपञ्चात् पृथग् इत्य् अर्थः । तत्र हेतुः—**यतो** भगवतो हेतोर् **जगतः** स्थित्य्-आदयो भवन्ति । अनेनैव लीला अपि दर्शिताः । 

यद् वा, इदं विश्वं भगवान् । **इतर इव** यः स जीवोऽपि भगवान् । चेतनाचेतनः प्रपञ्चस् तद्-व्यतिरेकेण नास्ति, स एवैकस् तत्त्वम् इत्य् अर्थः । **हि**-शब्देन सर्वं खल्व् इदं ब्रह्म [छा।उ। ३.१४.१] इत्य्-आदि प्रमाणं सूचितम् । **तद् धि स्वयम्** एव **भवान् वेद** । **प्रादेश-मात्रम्** एक-देश-मात्रम् । आचार्यवान् पुरुषो वेद [छा।उ। ६.१४.२] इत्य्-आदि-श्रुत्य्-अर्थ-संपादनाय प्रदर्शितम् ॥२०॥

———————————————————————————————————————

**जीव-गोस्वामी (परमात्म-सन्दर्भः, ६०): **तद् एवं जगत्-कारण-शक्ति-विशिष्टात् परमात्मनोऽनन्यद् एवेदं, जगतस् त्व् असाव् अन्य एवेत्य् आह—इदं हि विश्वं इति । **इदं विश्वं भगवान् इव** भगवतोऽनन्यद् इत्य् अर्थः । तस्माद् **इतरस्** तटस्थाख्यो जीवश् च स इवेति पूर्ववत् । अत एव ऐतदात्म्यम् इदं सर्वम् [छा।उ। ६.८.७] इति, सर्वं खल्व् इदं ब्रह्म [छा।उ। ३.१४.१] इति श्रुतिः । यतो भगवतः । **भवतो** भवन्तं प्रति **प्रादेश-मात्रं **किञ्चिन्-मात्रं दर्शितम् इत्य् अर्थः ॥२०॥

———————————————————————————————————————

**जीव-गोस्वामी (क्रम-सन्दर्भः) : **ननु सर्वं खल्व् इदं ब्रह्म [छा।उ। ३.१४.१] इति श्रूयते । ब्रह्म च भगवद्-एक-रूपम् एव । ततः कथं भगवत एव तादृशत्वम् ? तत्राह—इदं हीति । **हि**यस्माद् **इदं विश्वं भगवान् इव,** न तु भगवान् एव स्यात् । यतोऽसौ विश्वस्माद् **इतरो** विलक्षणः । 

कथं विश्वं भगवान् इव ? कथं भगवान् विश्वस्माद् इतरः ? तत्राह—यत इति । विश्वस्य तत्-कार्य-रूपत्वात् केनचिद् अंशेनैव तद्-रूपत्वं निरूप्यते । भगवतस् तत्-कारणत्वात् परत्वम् । न तत्-समश् चाभ्यधिकश् च दृश्यते [श्वे।उ। ६.८] इति श्रुत्य्-अन्तरात् । 

तत्र सर्वज्ञस्यापि **भवतः** सम्प्रत्य् अपरितोष एवायं प्रमाणम् इत्य् आह—तद् धीति । मया तु यत् किञ्चिद् एवोपदिश्यत इत्य् आह—तथापीति । तद् एवम् अपि परमात्म-सन्दर्भे यद् अन्यथा व्याख्यातम्, तत् तु नातिहृद्यम् इति मन्तव्यम् ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं भक्तिम् उपदिश्य भजनीयेश्वरस्यैतावद् एव ज्ञानं भक्तैः प्रथमम् अपेक्षितव्यम् इति तद् उपदिशति । **इदं** दृश्यमानं **विश्वं भगवान् इव** सद् इव चेतनम् इव आनन्द-रूपम् इव, न तु साक्षात् सच्चिदानन्द-रूपो भगवान् एवेत्य् अर्थः । भगवतः सत्त्वादीनां सार्वकालिकत्वात् विश्वस्य सत्त्वादीनां च क्वचित्-कालिकत्वाद् इति भावः । **यतोऽसौ **भगवान् **इतरः,** अस्माद् विश्वस्माद् अन्यः । 

कथं विश्वं भगवान् इव, कथं भगवान् विश्वस्माद् इतरः ? तत्राह—**यत** इति । यस्मान् माया शक्तिमतो भगवतः सकाशाज् **जगतः स्थान-निरोध-सम्भवा** इति विश्वस्य कार्य-रूपत्वात् केनचिद् अंशेनैव तद्-रूपत्वं निरूप्यते । भगवतस् तत्-कारणत्वात् तद्-इतरत्वम् इति । अतः सर्वं खल्व् इदं ब्रह्म [छा।उ। ३.१४.१] इत्य्-आदि-श्रुतिभिर् अपि ब्रह्म-कार्यत्वाद् एव ब्रह्मत्वातिदेशो ज्ञाप्यते । 

**तत्** सर्वं **भवान्** भगवतोऽवतारत्वात् **स्वयं वेद,** तद् अप्य् आचार्यवान् पुरुषो वेद [छा।उ। ६.१४.२] इति न्यायेन **प्रादेश-मात्रं** दिङ्-मात्रं कोटी-परार्धाद् अप्य् अधिक-प्रमाणस्य **भगवतस्** तदीयाया भक्तेश् च तद्-ऐश्वर्य-ज्ञानस्य च प्रादेश-मात्रं दशाङ्गुल-मात्रं प्रदर्शितम् । प्रादेश-ताल-गोकर्णास् तर्जन्य्-आदि-युते तते इत्य् अमरः ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **विभोर् लीलां प्रदर्शयेत्य् उक्तं, तत्-प्रदर्शनं च तत्-स्वरूप-गुण-याथात्म्य-बोधं विना न सम्भवेद् अतस् तम् उपदिशति—इदं हीति । यथा भगवान् सत्यस्तथैवेदं विश्वं सत्यम् इत्य् उभयं पारमार्थिक-सत्त्वाकम् इत्य् अर्थः । उक्तं च भारते—


> ब्रह्म सत्यं तपः सत्यं सत्यञ्चैव प्रजापतिः ।   
> सत्याज्जातानि भूतानि सत्यं भूतमयं जगत् ॥ 

इति, त्रिसर्गो यत्रामृषेति चोक्तं प्राक् [भा।पु। १.१.१] किमद्वैतमभिमतं? नैवेत्याह—इतर इति । विश्वस्माद् भिन्न इति चिज्-जडात्मकाद-नित्यात्-तस्मान्-नित्य-विज्ञानानन्द् अमूर्तिः सोऽन्यस् तत्-स्पर्शशून्य इति स्वरूपयाथात्म्यम् उक्तम् । गुण-याथात्म्यम् आह—यतो भगवत-स्त्रि-शक्तिकाज्-जगतः स्थानादयो भवन्तीति जगत्-पालकत्वादयः तस्य गुणाः पारमार्थिकाः, सर्वज्ञ-कृतत्वात्-तत्-पालनदीनां जगतो रज्जु-भुजङ्गादिवत् कल्पितत्वे कविर् मनीषीति [ईश। ८] तत्-कृतत्व-वचनं यथातथ्य-पदं च व्याकुप्येत् । ब्रह्म सत्यम् इत्य् आदिकं च पीड्येत । तद् इदं भवान् स्वयम् उपदेशं विनैव वेद, तथास्य आचार्यवान् पुरुषो वेद [छा।उ। ६.१४.२] इति श्रुत्य् अर्थ-रक्षायै भवतस् तव प्रदेश-मात्रं किञ्चिन्-मया प्रदर्शितम् ॥२०॥

> **॥।**

**॥ १.५.२१ ॥**

**त्वम् आत्मनात्मानम् अवेह्य् अमोघ-दृक्**

**परस्य पुंसः परमात्मनः कलाम् ।**

**अजं प्रजातं जगतः शिवाय तन्**

**महानुभावाभ्युदयोऽधिगण्यताम् ॥**

> 

**श्रीधर-स्वामी (भावार्थ-दीपिका) : **न च तवाचार्यापेक्षा ईश्वरावतारत्वाद् इत्य् आह—**त्वम्** इति । हे **अमोघ-दृक्**, **त्वम् आत्मना** स्वयम् **आत्मानम् अजम्** एव सन्तं **जगतः शिवाय प्रजातमवेहि** । कुतः ? **परस्य पुंसः कलाम् **अंश-भूतम् । तत् तस्मान् **महानुभावस्य** हरेर् **अभ्युदयः** पराक्रमः **अधि** अधिकं **गण्यतां** निरूप्यताम् ॥२१॥

———————————————————————————————————————

**जीव-गोस्वामी (क्रम-सन्दर्भः) : **तद् एव विशिष्याह—**त्वम्** इति । हे **अमोघ-दृक्** ! **त्वम् आत्मना** स्वयम् **आत्मानं** स्वं **परस्य पुंसः** **कलाम्** अंश-भूतम् **अवेहि** अनुसन्धेहि । पुनश् च **जगतः** **शिवाय** अधुनैव श्री-कृष्ण-रूपेण यश् चाजोऽपि **प्रजातस्** तम् अवेहि । तद् एतद् द्वयं ज्ञात्वा **महानुभावस्य** सर्वावतारि-वृन्देभ्योऽपि दर्शित-प्रभावस्य तस्य श्री-कृष्णस्यैवाभ्युदयो लीला **अधि** अधिकं **गण्यतां** निरूप्यताम् । स्वयम् ईश्वरोऽपि भवान् निजाज्ञान-रूपां मायां न प्रकटयत्व् इति भावः ॥२१॥ [श्री-कृष्ण-सन्दर्भ ६१]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्वयं वेदेति यद् उक्तं तद् उपपादयति—**त्वम्** इति । हे **अमोघ-ज्ञान** ! **तत्** तस्मात् **महानुभावस्य** हरेर् अभुयुदयः परम-मङ्गलं यशः **अधिकं गण्यतां** निरूप्यताम् ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **तद् एव स्फुटयति—**आत्मना** स्वयम् एव त्वम् आत्मानम् ऐषि । हे अमोघ-दृक्, लड्-अर्थे लोट्, अन्यथा-मोघदृग् इत्य् असङ्गतं स्यात् । कीदृशम्? अजम् एव सन्तं जगतः शिवाय प्रजातमाविर्भूतं, यतः परस्य पुंसः कृष्णस्य परमात्मनः कलां भागं स्वांशम् इत्य् अर्थः । तत्ततो महानुभावस्य तस्यांशिनोऽभ्युदयोऽधिगण्यतां प्रभावशालि यशोऽधिकं निरूप्यताम् । तस्यावतारे शुद्ध भक्ति-दानं यथा मुख्यं प्रयोजनन्तथा तवापि भूयाद् इति भावः ॥२१॥

**॥।**

**॥ १.५.२२ ॥**

**इदं हि पुंसस् तपसः श्रुतस्य वा**

**स्विष्टस्य सूक्तस्य च बुद्धि-दत्तयोः ।**

**अविच्युतोऽर्थः कविभिर् निरूपितो**

**यद् उत्तमश्लोक-गुणानुवर्णनम् ॥**

**श्रीधर-स्वामी (भावार्थ-दीपिका) : **अनेनैव तप-आदि सर्वं तव स-फलं स्याद् इत्य् आह—इदं हीति । श्रुतादयो भावे निष्ठाः । इदम् एव हि तपः-श्रवणादेर् अविच्युतो नित्योऽर्थः फलम् । किं तत् ? उत्तम-श्लोकस्य गुणानुवर्णनम् इति यत् ॥२२॥

———————————————————————————————————————

**कैवल्य-दीपिका :** **इदम्** इति । सर्वस्य सत्-कर्मणो विष्णु-भजनं फलम् इति श्लोकार्थः । **सूक्तं** सद्-उपदेशः । तस्य ग्रहणं **श्रुतं** [तस्यार्थावधारणाद् बुद्धम्] तस्यानुध्यानं **स्विष्टम्** । **दत्तं तपश्** च । **अविच्युत** अविनाशी ॥२२॥ [मु।फ। ८.२९]

———————————————————————————————————————

**सनातन गोस्वामी (ह।भ।वि। १०.५३०):** भगवल्-लीला-कथा-कीर्तनेनैव तप-आदि सर्वं सफलं स्यात् । यद् वा, भगवल्-लीला-कथा-कीर्तनम्क् एव तप-आदीनां फलम् इत्य् आह—इदं हीति । श्रुतादयो भावे निष्ठा । इदम् एव तपः-श्रवणादेः अविच्युतो नित्योऽर्थः फलम् । किं तत् ? उत्तम-श्लोकस्य गुणानुवर्णनम् इति यत् ॥५३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवं धर्मान् परित्यज्य भक्त्यैव कृतार्थी-भवतीत्य् उक्तम् । इदानीं कस्यचिद् भक्तस्य केषुचिद् धर्मेषु यदि स्पृहा स्यात्, तदा ते धर्मा अपि भक्त्यैव भवन्तीत्य् आह—इदं हीति । पुंसस् तप-आदीनाम् अविच्युतोऽव्यभिचारी । अर्थो हेतुः इदम् उत्तमः-श्लोक-गुणानुवर्णम् एव निरूपितः । 


> अर्थो विषयानर्थयोर् धन-कारण-वस्तुनि ।   
> अतिधेये च शब्दानां निवृत्तौ च प्रयोजने ॥ इति मेदिनी ।

यत् कर्मभिर् यत् तपसा [भा।पु। ११.२०.३२] इत्य्-आदि भगवद्-वाक्याद् भक्त्या तप-आदि-फलानाम् अपि सिद्धिर् भवेत्, किं पुनस् तेषाम्  ? 


> स्मर्तव्यः सततं विष्णुर् विस्मर्तव्यो न जातुचित् ।  
> सर्वे विधि-निषेधाः स्युर् एतयोर् एव किङ्कराः ॥ 

इत्य्-आदि पाद्म-वाक्यतः सर्वेषाम् अपि धर्माणां किं पुनस् तप-आदि-मात्राणाम् इति । यद् वा, तपस इति तपः श्रुतादि-विधायक-श्रुति-वाक्यानां भगवद्-भक्ति-विधान एव तात्पर्यात् । हरि-कीर्तनम् एवाविच्युतोऽभिधेयः—धर्मो यस्यां मद्-आत्मक [भा।पु। ११.१४.३] इति भगवद्-उक्तेः, सर्व-शास्त्र-वाक्यानां श्री-भगवत्य् एव तात्पर्यम् इति श्री-मधुसूदन-सरस्वती-व्याख्यानाच् च ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **स्वधर्मान् त्यक्त्वा हरिं भजन् कृतार्थः स्याद् इत्य् उक्तम्, अथ कश्चित्-तप-आदीनि वाञ्छन् भवेत्, तस्य तान्य् अपि तद् उजनेनैव स्यरित्य् आह—इदं हीति । श्रुतादयो भाव-निष्ठान्ताः । पुंसस् तप आदीनाम् अविच्युतोऽर्थोऽव्यभिचारी हेतुर् उत्तम श्लोकस्य गुणानुवर्णनं भक्तिर् एव कविभिर् निरूपितः । 


> अर्थः प्रकारे विषये वित्तकारण-वस्तुषु ।   
> अभिधेये च शब्दानां निवृत्तौ च प्रयोजने । इति विश्वः,

वक्ष्यति चैवं पुण्डरीकाक्षः सत्-कर्मभिर् यत्-तपसा [भा।पु। ११.२०.३२] इत्य्-आदि । तानि भक्तस्य पृष्ठलग्नानीति भावः । यद् वा—अर्थः प्रयोजनं, सति फले वृक्षं कश्चर्वे दिति भावः ॥२२॥

> **॥।**

**॥ १.५.२३ ॥**

**अहं पुरातीत-भवेऽभवं मुने**

**दास्यास् तु कस्याश्चन वेद-वादिनाम् ।**

**निरूपितो बालक एव योगिनां**

**शुश्रूषणे प्रावृषि निर्विविक्षताम् ॥**

**श्रीधर-स्वामी (भावार्थ-दीपिका) : **सत्-सङ्गतो हरि-कथा-श्रवणादि-फलं स्व-वृत्तान्तेन प्रपञ्चयति—अहम् इति । अहं पुरा पूर्व-कल्पेऽतीत-भवे पूर्व-जन्मनि वेद-वादिनां दास्याः सकाशाद् अभवं जातोऽस्मि । निरूपितो नियुक्तः । क्व ? योगिनां शुश्रूषणे । प्रावृषि वर्षोपलक्षिते चातुर्मास्ये । निर्विविक्षितां निर्वेशम् एकत्र वासं कर्तुम् इच्छताम् ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यादृच्छिकी भगवद्-भक्त-कृपैव शुद्धाया उक्त-लक्षणाया भक्तेर् हेतुर् नान्यत् तप-आदिकम् इति वक्तुं स्व-पूर्व-वृत्तान्तम् आह अहम् इति । पुरा पूर्व-कल्पे अतीत-भवे पूर्व-जन्मनि वेद-वादिनां कस्याश्चन दास्याः सकाशाद् अभवं जातोऽस्मि प्रावृषि वर्षा-काले निर्विविक्षतां निर्वेशम् एकत्र-वासं कर्तुम् इच्छतां योगिनां तत्रान्वहं कृष्ण-कथाः प्रगायतां [भा।पु। १.५.२६] इत्य् अग्रे वक्ष्यमाणत्वाद् भक्ति-योगवतां शुश्रूषणे निरूपितः नियुक्तोऽस्मि ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : **उक्तैषा विशुद्धा कृष्ण-फला गुरु-प्रभावा भक्तिः सत्-कृपयैव स्याद् इति स्व-वृत्तान्तेनाह—हे मुने व्यास! पुर्वा पूर्व कल्पेऽतीते भवे जन्मनि वेद-वादिनां दास्याः सकाशद् अहम् अभवं जातः । तैरहं बालक एव चापल्यादि वानेव योगिनां कृष्ण-ध्यायिनां शुश्रषणे परिचर्यायां निरूपितो न्ययोजि । कीदृशाम् इत्य् आह—प्रावृषि चातुर्मास्ये निर्विविक्षताम् एकत्र निर्वेशं स्थितिम् इच्छताम् ॥२३॥

> **॥।**

॥ १.५.२४ ॥

**ते मय्य् अपेताखिल-चापलेऽर्भके**

**दान्तेऽधृत-क्रीडनकेऽनुवर्तिनि ।**

**चक्रुः कृपां यद्यपि तुल्य-दर्शनाः**

**शुश्रूषमाणे मुनयोऽल्प-भाषिणि ॥**

**श्रीधर-स्वामी (भावार्थ-दीपिका) : **अपेतानि गतान्य् अखिलानि चापलानि यस्मात् तस्मिन् । दान्ते नियतेन्द्रिये । अधृत-क्रीडनके त्यक्त-क्रीडा-साधने । अनुवर्तिन्य् अनुकुले ॥२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **दान्ते नियतेन्द्रिये, अधृत-क्रीडनके बाल्योचितं क्रीडनम् अप्य् अकुर्वति । यद्यपि ते तुल्य-दर्शनाः सुशीलेषु दुःख-शीलेषु च सत्-कुर्वत्सु तिरस्कुर्वत्सु च सद्-आचारेषु दुराचारेषु च जगज्-जनेषु यद्यपि सम-दृष्टयः, ‘को वा तेषाम्  अनुग्राह्यः, को वा निग्राह्यः ?ऽ तद् अपि मयि कृपां चक्रुः । सर्वत्र साम्येऽपि महत्सु भरत-प्रह्लादादिषु कृपाया वैषम्य-दर्शनाद् इति भावः । 

अत्र मत्-सौशील्यानुवृत्त्य्-आदिकम् अनपेक्ष्यैव प्रथमं कृपां चक्रुः । ततश् च तत्-कृपा-जन्य-सौशील्यानुवृत्त्य्-आदिकं पुनर् अपि तेषां कृपातिशयस्यैव कारणम् अभूद् इति तेषां निरुपाधिकरणत्वम् अप्य् अवश्यम् एव व्याख्येयम् । ते यद्यपि तुल्य-दर्शनास् तद् अपि अचापल्यादि-गुण-विशिष्टे मयि कृपां चक्रुर् इति व्याख्याने गुण-दोष-दर्शन-प्रसक्त्या तेषां तुल्य-दर्शनत्वं व्याहन्येत । प्रथम-कृपायाश् च निरुपाधित्वं न स्याद् इति न तथा व्याख्येयम् । 

कृपा हि द्विविधा—गुण-मयी निर्गुणा च । तत्राद्या सर्वेषां सांसारिकाणाम् अपि सर्वत्र गुणोपाधिका यथा-सम्भवं भवेत्, गुणापाये तद्-अपायश् च दोषे द्वेषादयश् च । द्वितीया तु निस्तीर्ण-संसाराणां तादृशानां परम-भक्तिमतां निरुपाधिकैव सर्वत्र साम्येन मायिकम् अपि गुणम् अनपेक्ष्य, 


> गिरयो मुमुचुस् तोयं क्वचिन् न मुमुचुः शिवम् ।  
> यथा ज्ञानामृतं काले ज्ञानिनो ददते नवा ॥ [भा।पु। १०.२०.३४]

इति शुकोक्त-न्यायेन कदाचित् कम् अपि जनं विषयीकरोति साह्यन्तः-करणस्य गुण-कृतायाः कठोरताया भगवद्-भक्त्यैव ध्वंसे सति तयैव द्रवीभावम् आदिते तत्रैवान्तः-करणे आविर्भवेत् । यद् उक्तं—रुचिभिश् चित्त-मसृण-कृद् असौ भाव उच्यते [भ।र।सि। १.३.१] इति । एवं सतां कृपा, महत्-सेवा, श्रद्धा, गुरु-पादाश्रयः इति भूमिका-चतुष्टयं सूचितम् ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **ते योगिनो यद्यपि तुल्य-दर्शनास् तथापि निर्हेतुकया कृपया स्वीकृते बालके मयि तयैवापेतखिल-चापलादि-लक्षणे सति स्वोच्छिष्ट-दानादि-लक्षणं कृपाञ्चक्रुर् इति तुल्य-दृष्टीनाम् अपि कृष्ण-भक्ति-स्वभावान्-मयि निर्हेतुक-कृपोदयः प्राग् अभूत्, ततो गुणवति मयि कृपा-विशेष इति निर्हेतुकैव सत्कृपा भक्ति-हेतुः । एतेन सत्-कृपा-सत्-सेवा-श्रद्धा-गुर्वाश्रयणानि दर्शितानि ॥२४॥

> **॥।**

॥ १.५.२५ ॥

**उच्छिष्ट-लेपान् अनुमोदितो द्विजैः**

**सकृत् स्म भुञ्जे तद्-अपास्त-किल्बिषः ।**

**एवं प्रवृत्तस्य विशुद्ध-चेतसस्**

**तद्-धर्म एवात्म-रुचिः प्रजायते ॥**

**श्रीधर-स्वामी (भावार्थ-दीपिका) : **उच्छिष्टस्य लेपान् पात्र-लग्नांष् तैर् द्विजैर् अनुज्ञातः सन् भुञ्जे स्म । तेन भोजनेनापास्त-किल्बिषो जातोऽस्मि । तेषां धर्मे परमेश्वर-भजने एवात्मनो मनसो रुचिः प्रजायते स्म इत्य् अनुषङ्गः ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततश् च उच्छिष्टस्य लेपान् तेषां भोजन-पात्रे लग्नान् ओदनान् सकृद् एक-वारं भुञ्जे स्म । कीदृशः ? द्विजैस् तैस् तद्-अर्थं मया प्रार्थितैर् अनुमोदितः दत्तानुज्ञः तेनैव अपास्तानि विनष्टानि किल्बिषाणि भक्ति-प्रतिबन्धका अनर्था यस्य सः । ततश् च नित्यम् एव भुक्त-तद्-उच्छिष्टस्य मम श्रवण-कीर्तन-स्मरणात्मिका भक्तिर् अनायासेनैवाभवद् इत्य् आह । एवं प्रवृत्तस्यान्यस्यापि जनस्य भक्तानाम् उच्छिष्टं यो भुङ्क्ते, तस्य तेषाम्  एव धर्मे श्रवण-कीर्तनादाव् आत्मनो मनसो रुचिः प्रकर्षेणावश्यम् एव जायते । एवं भजनेषु स्पृहा, भक्तिः, अनर्थापगमः, ततः निष्ठा, रुचिर् इति पं च भूमिका अनेन श्लोकार्थेन सूचिता ज्ञेयाः ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **कृपा-विशेषम् आह—उच्छिष्ट-लेपान् भोजन-पात्र-लग्नानोदनान् अहं सकृत् भुञ्जेस्म, तैर् अनुमोदितो भुङ्क्ष्वैतानित्य् अनुज्ञातः । तद् अपास्त-किल्बिषः तद्-भोजन-विध्वस्त-भक्ति-प्रतिबन्धि-सर्वन् अर्थोऽहमभवम् । ततश् च नित्यम् एवं प्रवर्तमानस्य मे तेषां योगिनं धर्मे कृष्ण-लीला-श्रवण-कीर्तनादा वात्मनो मनसो रुचिरजायत । एवं च भक्ति-स्पृहा-भक्त्यननिर्थवृत्ति-भक्तिर् उचयो दर्शिताः ॥२५॥

> **॥।**

**॥ १.५.२६ ॥**

**तत्रान्वहं कृष्ण-कथाः प्रगायताम्**

**अनुग्रहेणाशृणवं मनोहराः ।**

**ताः श्रद्धया मेऽनुपदं विशृण्वतः**

**प्रियश्रवस्य् अङ्ग ममाभवद् रुचिः**[^४८]** ॥**

[^४८]:
    विस्ह्wअनथ् फ़वोर्स् थे रेअदिन्ग् _रतिः_ अन्द् क़ुओतेस् इत् थत् wअय् इन् _माधुर्य-कादम्बिनी_ ८.१२ अन्द् एल्सेwहेरे। थिस् मकेस् सेन्से, सिन्चे _रुचिः_ अप्पेअरेद् इन् थे प्रेविओउस् वेर्से। ब्र्स् १.३.९ अल्सो रेअद्स् _रतिः।_


**श्रीधर-स्वामी (भावार्थ-दीपिका) : अशृणवं** श्रुतवान् अस्मि । **मे श्रद्धया** ममैव स्वतः-सिद्धया, न त्व् अन्येन बलाज् जनितया । अतो **मम** इत्य् अस्यापौनरुक्त्यम् । **अनुपदं** प्रतिपदम् । **प्रियं श्रवो** यशो यस्य तस्मिन् ॥२६॥

———————————————————————————————————————

**कैवल्य-दीपिका : **अथ वैराग्यं संसार-भीरुता तत्त्व-ज्ञान-वीत-राग-परिशीलन-परमेश्वरानुग्रह-तपोवन-विविक्त-सेवादि-विभावं यम-नियमाध्यात्म-तत्त्व-चिन्तन-सर्व-भूत-समत्व-दर्शन-परार्थ-कारित्वाद्य्-अनुभावं धृति-स्मृति-मति-निर्वेद-हर्षादि-व्यभिचारिणं शम-स्थायि-भावं शान्ति-रसम् आरभते—शान्तेति ।

शान्त-रसे नारदः—**तत्र** इत्य्-आदि । तव मुनि-समीपे **अशृणवं** श्रुतवान् अहम् **अनुपदं** पदे पदे । पदार्थोऽपि न तिरोहित इत्य् अर्थः । **प्रिय-श्रवसि** श्री-कृष्णे **रतिर्** भक्तिः । **श्रद्धया मे** रतिर् ममेत्य् अकृत्रिमतार्थम् । **अङ्ग** अहो व्यास ॥२६॥ [मु।फ। १७.१]

———————————————————————————————————————

**जीव-गोस्वामी (क्रम-सन्दर्भः) : **तत्रेति । **कृष्ण-कथाः** श्री-नन्द-नन्दनस्य जन्मादि-लीलाः । यच् छृण्वतोऽपैत्य् अरतिर् वितृष्णा [भा।पु। १०.७.२] इत्य्-आदेः । **प्रियं** सर्वेषां प्रीति-विषयं **श्रवः** कीर्तिर् यस्य ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ताः श्रद्धयेति । **श्रद्धा**-पदेनासक्तिर् दशमी भूमिका । **अनुपदं** प्रतिक्षणं प्रति सुप्-तिङ्-अन्तं पदं वा **मे** मम **प्रियं श्रवो** यशो यस्य तस्मिन् प्रिय-श्रवसि कृष्णे **मम रतिर् अभूद्** इत्य् अतो ममेत्य् अस्यापौनरुक्तं । कृष्णे रतिर् इत्य् एकादशी ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **अथासक्तिरती प्राह—तत्रेति । ताः कथाः श्रद्धया भक्त्या, अनुपदं प्रतिक्षणं प्रिय-श्रवसि प्रेम-जनक-कीर्तौ कृष्णे रतिर् अभवत् । मे श्रद्धया । स्वतो जातया मच्छ्रद्धयेति योजनान्मम् एति न पुनर् उक्तिः ॥२६॥

> **॥।**

॥ १.५.२७ ॥

**तस्मिंस् तदा लब्ध-रुचेर् महा-मते**

**प्रियश्रवस्य् अस्खलिता मतिर् मम ।**

**ययाहम् एतत् सद्-असत् स्व-मायया**

**पश्ये मयि ब्रह्मणि कल्पितं परे ॥**

**मध्वाचार्यः (भागवत-तात्पर्यम्) : **मयि स्थिते ब्रह्मणि । स्थीयताम् अत्रेतीश्वरेच्छया परिकल्पितम् ॥२७॥

———————————————————————————————————————

**श्रीधर-स्वामी (भावार्थ-दीपिका) : **प्रियं श्रवो तस्मिन् भगवति लब्ध-रुचेर् ममास्खलिताप्रतिहता मतिर् अभवद् इत्य् अनुषङ्गः । यया मत्या परे प्रपञ्चातीते ब्रह्म-रूपे मयि सद्-असत्-स्थूलं सूक्षं चैतच् छरीरं स्व-मायया स्वाविद्यया कल्पितं न तु वस्तुतोऽस्तीति तल्-लक्षणम् एव पश्यामि ॥२७॥

———————————————————————————————————————

**कैवल्य-दीपिका : **ननु किरन्त्येति चेत् तत्राह—**तस्मिन्न्** इति । **तस्मिन्** श्री-कृष्णे **प्रिय-श्रवसि** अस्खलिता **मतिः** निःसंशयं ज्ञानं, यत्रैव रतिस् तत्रैव मतिर् इत्य् अर्थः । **यया** मत्या **सद्-असत्** स्थूल-सूक्ष्मं रूप-द्वयं ममैव **मायया** **मय्य्** एव **ब्रह्म**-रूपे **कल्पितम्** आरोपितं रज्जु-भुजङ्गवत्[^४९] । **पश्ये** अद्यापि पश्यामि । एतद् इदम् इति पद-द्वयेन यथान्यत्र सत्योऽमुत्रङ्गो रज्ज्वाम् आरोपितः न तथा अन्यत्र सत्यं रूप-द्वयं ब्रह्मण्य् आरोपितम्। किं त्व् इदम् इदम् एव इत्य् उक्तम् । अनिर्वाच्यम् इत्य् अर्थः ॥२७॥ [मु।फ। १७.२]

[^४९]:
     ब्रह्मातिरिक्त-वस्तुनोऽयाथार्थ्यात् मायातु ब्रह्मण्य् एव । रज्जुर् इति यथा रज्ज्वाम् अयं सर्प इति ज्ञानं नायं सर्प इति ज्ञानेनोत्तर-कालीनेन बाधकेन बाध्यस्य पूर्व-ज्ञानस्यारोपितत्वं तद्वत् इति ॥


———————————————————————————————————————

**जीव-गोस्वामी (क्रम-सन्दर्भः) : **ततश् च स्वस्मिन् भगवति चापरमार्थारोपस्य मृषात्व-दर्शकः परम-परमार्थ-तदीय-स्वरूप-रूप-गुण-चिन्तनावेशो जात इत्य् आह—तस्मिन्न् इति द्वाभ्याम् । यया मत्याहम् एतत् सद्-असद्-व्यष्टि-समष्ट्य्-आत्मकं यज् जगत् तद्-व्यष्ट्य्-अंशं मयि जीव-रूपे स्व-विषयक-भगवन्-मायया कल्पितं पश्ये । परे ब्रह्मणि तु समष्ट्य्-आत्मकं त्वया कल्पितं पश्ये ज्ञातवान् अस्मि । तत्र तत्र तत्-सम्बन्धः पुनर् मम नास्फुरद् एवेत्य् अर्थः ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **लब्ध-रुचेर् लब्ध्वास्वाद-विशेषस्य स्खलन-शून्या मतिर् अभूत् । स्व-मायया हेतुना मयि वर्तमानं यद् एतत् स्थूलं सूक्ष्मं च शरीरं तत् यया मत्या परे ब्रह्मणि श्री-कृष्णे विषये एव कल्पितं पश्ये पश्यामि कल्पितं कॢप्तीकृतं स्थापितम् इति यावत् । तथा हि, स्थूलं शरीरं भगवज्-जल-कलस-वहन-दण्डवत् प्रणत्यादौ न तु स्वीये व्यवहारिके क्वापि कृत्ये । सूक्ष्मं श्रवण-नयन-मनो-बुद्ध्य्-आदिकं तदीय-गुण-रूप-माधुर्यास्वादाव् एव कल्पितं न तु वैषयिके क्वापि स्व-भोग्ये वस्तुनि इति । पश्ये इति यत् पूर्वं बह्व्-आयासेनापि भगवति कॢप्तं नासीत् तद् एव मनो-नयनादिकं रतौ जातायां स्वं स्वं बहु-कालाभ्यस्तम् अपि विषयं त्यक्त्वा तत्रैव कॢप्तम् इति साक्षाद् अनुभवामीत्य् अर्थः ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : **लव्धा रुचिर् आस्वाद-विशेषो येन तस्य मे मतिः प्रिय-श्रवसि कृष्णेऽस्खलितातिस्थिर् अभूत् यया मत्या एतं सद् असत् स्थूलं सूक्ष्मं च शरीरं स्वाधिकारिण्या मायया मयि वर्तमानम् अहं परे ब्रह्मणि कृष्णे कल्पितं पश्ये । स्थूलं तत्-प्रणामादौ सूक्ष्मं च श्रोत्र-नेत्र-मनो-बुद्धि-लक्षणं तच्-छ्रवण-दर्शन-ध्यानादौ कल्पितं नियोजितम् अपश्यं, न तु व्यावहारिक-कृत्ये न वा भोग्य-वस्तुनीति । बहु-प्रयासेनापि यत् [स्थूलं सूक्ष्मञ् च] तस्मिन् कप्तं नाभूत्, तद् अनायासाद् एव कप्तम् अभूवम् इति मतेर् महिमातिशयः ॥२७॥

> **॥।**

**॥ १.५.२८ ॥**

**इत्थं शरत्-प्रावृषिकाव् ऋतू हरेर्**

**विशृण्वतो मेऽनुसवं यशोऽमलम् ।**

**सङ्कीर्त्यमानं मुनिभिर् महात्मभिर्**

**भक्तिः प्रवृत्ताऽऽत्म-रजस्-तमोऽपहा ॥**

**श्रीधर-स्वामी (भावार्थ-दीपिका) : **एवं शुद्धे त्वं-पदार्थे ज्ञाते देहादि-कृत-विक्षेप-निवृत्तेस् तत्-कारण-भूत-रजस्-तमो-निवर्तिका दृढा भक्तिर् जातेत्य् आह—इत्थम् इति । **हरेर् यशः अनुसवं** त्रि-कालम् ॥२८॥

———————————————————————————————————————

**कैवल्य-दीपिका :** महानुभाव-प्रसङ्गाद् अचिरेणैव तत्त्व-ज्ञान्म् उत्पद्यते इत्य् आह—**इत्थम्** इति । **इत्थम्** **अनुसवम्** अवसर-विसारे किम्-भूता भक्तिः आत्मनोऽन्तःकरणस्य **रजस्-तमसी अपहन्ति **इति । तथा शुद्ध-सत्त्वात्मिकेत्य् अर्थः । सा ज्ञानस्यैव पराकाष्ठा । यस्याम् अभ्युदितायां प्रत्युदितख्यातिर् एवं मन्यते प्राप्तं मे प्रापणीयं क्षीणाः क्षेतव्याः क्लेशाः [व्यास-भाष्य २.११-१३] इति । [छिन्नः क्लिष्टो वाभव-सङ्क्रमो यस्या अविच्छेदाज् जनित्वा म्रियते, मृत्वा च पुनर् जायत इति] । अत्र च, ते मय्य् अपेताखिल चापल  [भा।पु। १.५.२४] इति पूर्व-श्लोकेन सकल-चापल-त्यागाद् आत्मा शमः स्थायी उक्तः । मुक्त-सङ्गः श्रद्धा कथा श्रवणं चेत्य् उद्दीपन-विभावाः भगवान् आलम्बनम् । सर्वत्रात्मैक्य-कथनम् अनुभावः । अस्खलिता मतिर् व्यभिचारी । एवम् एव विभावानुभाव-व्यभिचारि-सम्प्रयोगाद् रसः शान्तो निष्पद्यते । न च शमस्य सर्व-चित्त-वृत्त्य्-उपरमात्मकत्वेन रत्य्-आद्य्-अभाव-रूपत्वाद् भावत्वम् विप्रतिषिद्धम् इति शङ्क्यम् । प्रशान्त-वाहिता-रूप-वृत्ति-सद्भावेन भावत्वोपपत्तेः । प्रशान्तम् एव हि चित्तं तत्-तत्-कारण-वशाद् रतिर् हासादि-परिणामम् अनुभवतीति रत्य्-आदीनां मूल-भूतत्वाद् अस्य नाना-भाव-रूपत्वं न हि शक्यं वक्तुम् । घटाभावो मृत्तिका पटाभावस् तन्तव इति । निरतिशयानन्द-हेतुत्वेन चास्य रसेषु श्रैष्ठ्यम् । यद् आहुः—

यच् च काम-सुखं लोके यच् च दिव्यं महत् सुखम् ।

तृष्णा-क्षय-सुखस्यैते नार्हतः षोडशीं कलाम् ॥ इति ।

ननु, एते ह्य् अष्टौ रसाः प्रोक्ता द्रुहिणेन महात्मना इति वदतो भरतस्य शृङ्गारादाव् अष्ट-रसके रसत्वम् अभिप्रेतम् । तत् त्व् अस्मिन् नवमे तत् कथम् उच्यते ? सत्यं, किन्तु नाट्य-विषयेऽष्टानाम् एव रसत्वं नान्यस्येति तस्याभिप्रायः । अत एव अष्टौ नाट्य-रसाः स्मृताः इति तेनैवोक्तम् । सर्वस्यैव शान्तापलाप इति तु तद्-व्याख्याने, 

तुष्यन्ति तरुणाः कामे मोक्षे चापि विरागिणः । 

धर्मो धर्म-प्रवृत्तानां कामः कामोपसेविनाम् ॥ 

इत्य्-आदि तस्यैव वचनं विरुध्येत, अत एवाभिनव-गुप्त-पादैर् महता सम्भ्रमेण प्रतिष्ठापितः । महाभारतादौ चास्यैव साम्राज्यम् । 

ननु तथाप्य् अस्य विषय-जुगुप्सा-रूपत्वात् बीभत्सान्तर्## युज्यते इति चेत्, न, इह जुगुप्सायाः सञ्चारित्वेनावस्थापितत्वात् । पर्यन्त-निर्वाहे तस्य मूलत एव विच्छेदात् । यत्र तु बीभत्सो नो विरज्यते । तत्र बीभत्स एव यथा,

लालां वक्त्रासवं वेत्ति मांस-पिण्डौ पयोधरौ ।

मांसास्थि-पिण्डे जघने जनः काम-ग्रहातुरः ॥ [द।रू। ४.७३]

तथा 

उत्तानोच्छून-मण्डूक-पाटितोदर-संनिभे ।

क्लेदिनि स्त्री-व्रणे सक्तिर् अकृमेः कस्य जायते ॥ [का।प्र। ३०४] इति ।

नाप्य् अस्य धर्म-शरीरेऽन्तर्-भावः । तस्याभिमान-मयत्वेन व्यवस्थानात् । अस्य चाह—हार-प्रशमैक-रूपत्वात् । तथापि तयोर् एकत्वं परिकल्पने वीर-रौद्रयोर् अपि तथात्व-प्रसङ्गः धर्म-वीरादीनां चित्त-वृत्ति-विशेषाणां सर्वाकाराणाम् अहङ्कार-रहितत्वे शान्त-रस-भेदत्वम् इति व्यवस्थाप्यमाने न कश्चिद् विरोधः । तस्माद् बीभत्सादिभ्यः पृथग्-भूत-शम-स्थायि-भाव उत्तम-प्रकृतिर् अहङ्कार-शैथिल्यात्मकोऽस्तु शान्त-नामा रस इत्य् अनिच्छताप्य् अवश्यम् अभ्युपेतव्यम् ॥२८॥ [मु।फ। १७.३]

———————————————————————————————————————

**जीव-गोस्वामी (क्रम-सन्दर्भः) : **ततः किं वृत्तम् ? इत्य् आशङ्क्याह—इत्थम् इति । या पूर्वोक्ता **रजस्-तमोपहा **मति-रूपा **भक्तिः** । सैव **प्रवृत्ता** । नदीव प्रकर्षेण मुहुर् वर्धमानाभूद् इत्य् अर्थः । 

[अत्र ययाहम् एतत् इत्य् आदौ कल्पितं परे इत्य् अन्ते पद्यार्धके भगवद्-विज्ञान-सूचकं, भा।पु। १.२.२०-पद्यं, भा।पु। १.१८.२२-पद्यं च द्रष्टव्यम् ।] ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : ऋतू** ऋतु-द्वयं व्याप्य । **अनुसवं** प्रतिसमयं । **भक्तिः** प्रेमा । **आत्मनां** जीव-मात्राणाम् अपि **रजस्-तमसी** **अपहन्तीति** सा । तदा तां भगवद्-भक्तिं दृष्टवताम् अन्येषाम्  अपि रजस्-तमसोर् नाशोऽभूद् इत्य् अर्थः । भूमिकेयं द्वादशी । ततो दर्शन-साक्षान्-माधुर्यानुभवाव् उत्तराध्याये वक्ष्येते ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रेमाणम् आह—इत्थम् इति । **ऋतू** चतुरो मासान् व्याप्य, **अनुसवं** प्रति-समयं **भक्तिः** प्रेम-लक्षणा । कीदृशी ? इत्य् आह—**आत्मनां** तां भक्तिं श्रुतवतां प्राणिनां **रजस् तमसी अपहन्तीति** तथा । अनेन वर्त्मना तद्-दर्शनं पराध्याये वक्ष्यते ॥२८॥

> **॥।**

**॥ १.५.२९-३० ॥**

**तस्यैवं मेऽनुरक्तस्य प्रश्रितस्य हतैनसः ।**

**श्रद्दधानस्य बालस्य दान्तस्यानुचरस्य च ॥**

**ज्ञानं गुह्यतमं यत् तत् साक्षाद् भगवतोदितम् ।**

**अन्ववोचन् गमिष्यन्तः कृपया दीन-वत्सलाः ॥**

**श्रीधर-स्वामी (भावार्थ-दीपिका) : **तस्येति । ज्ञान-शुद्ध-त्वं-पदार्थस्य दृढ-भक्तिमतो मे । **प्रश्रितस्य** विनीतस्य ॥२९॥ गुह्यतमम् इति । साधन-भूत-धर्म-तत्त्व-ज्ञानं गुह्यम् । तत्-साध्यं विविक्तात्म-ज्ञानं गुह्यतरम् । तत्-प्राप्येश्वर-ज्ञानं **गुह्यतमम्** । **भगवतोदितं** भागवतं शास्त्रम् **अन्ववोचन्न्** उपदिष्टवन्तः ॥३०॥

———————————————————————————————————————

**जीव-गोस्वामी (क्रम-सन्दर्भः) : **तस्येति युग्मकम् । एतद्-अनन्तरं परम-रहस्यम् अन्यद् अप्य् उपदिदिशुर् इत्य् आह—ज्ञानम् इति । ज्ञान-विज्ञानादि-संवलितं चतुःश्लोकी-रूपम् इत्य् अर्थः । तस्य रहस्याख्य-भक्त्य्-एक-तात्पर्यत्वाद् इति भावः । **साक्षाद् भगवतोदितम्** इति, पुरा मया प्रोक्तम् अजाय [भा।पु। ३.४.१३] इत्य्-आदिकं स्मारयति । **गुह्यतमं** ब्रह्म-परमात्म-ज्ञानाद् अपि रहस्यतमम् ॥२९-३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : तस्य**इवंभूतस्य **मे** मम उत्पन्न-प्रेम-भक्तेः **साक्षद्-भगवता** देवकी-नन्दनेन **उदितम् ।** ज्ञायतेऽनेनेति ज्ञानं ज्ञान-शास्त्रं, तच् च केवल-ज्ञान-प्रधानात् भक्ति-मिश्र-ज्ञान-प्रधानं शास्त्र-गुह्यम् । ततोऽपि ज्ञान-मिश्र-भक्ति-प्रधानं गुह्यतरम् । ततोऽपि केवल-भक्ति-प्रधानं **गुह्यतमं**, यद् उद्धवं ब्रह्माणं च प्रति श्री-भागवतम्, अर्जुनं प्रति श्री-गीताभिधं च । **गमिष्यन्तः** श्वो वयं यास्याम इति विभाव्य **अन्ववोचन्** उपदिष्टवन्तः ॥२९-३०॥

———————————————————————————————————————

**बलदेव-विद्यभूषणः (वैष्णवानन्दिनी) : **अथावाप्त-रतिर् अयं बालः साङ्ख्यादिभिः शास्त्रैः प्रतारितो मा भूद् इति जिगमिषवस् ते स्व-सिद्धान्तन् चोपदिदिशुर् इत्य् आह द्वाभ्याम् । तेष्व् **अनुरक्तस्य प्रश्रितस्य** विनीतस्य, **अनुचरस्य** सेवमानस्य ॥२९॥ \


**ज्ञानं** ज्ञान-साधनं शास्त्रं, देहादि-विविक्त-जीव-स्व-स्वरूप-विषयकं गुह्यं, प्रपञ्च-विविक्तेश्वर-विषयकं गुह्यतरं, भक्त्य्-एक-वश्य-तद्-विषयकं तु **गुह्यतमम्** । **साक्षाद् भगवता** श्री-कृष्णेन यद् विरञ्चिम् उद्धवम् अर्जुनं च प्रत्य् **उदितम्** ॥३०॥

> **॥।**

॥ १.५.३१ ॥

**येनैवाहं भगवतो वासुदेवस्य वेधसः ।**

**मायानुभावम् अविदं येन गच्छन्ति तत्-पदम् ॥**

**श्रीधर-स्वामी (भावार्थ-दीपिका) : **तद् एव ज्ञानं पूर्वोक्त-त्वं-पदार्थ-ज्ञानाद् विवेकेन दर्शयति—येनैवेति । **अविदं** ज्ञातवान् अहम् ॥३१॥

———————————————————————————————————————

**जीव-गोस्वामी (क्रम-सन्दर्भः) : अविदं** हेयत्वेन ज्ञातवान् अस्मि । स्व-मते माया-शब्दस्य चिच्-छक्ति-वाचित्वे तूपदेयत्वेन । **तत्-पदं** तस्य चरणारविन्दं **गच्छन्ति**, परम-प्रीत्या साक्षात्-कुर्वन्ति—इमं स्व-निगमं [भा।पु। १.५.३९] इति-आदि-वक्ष्यमाणात्, श्री-नारदत्व-प्राप्तौ तत्-फल-पराकाष्ठा-दर्शनाच् च ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : येनैव** श्री-भागवतेन **भगवतोमायायाश्** चिच्-छक्तेर् ऐश्वर्य-माधुर्य-ज्ञानस्य कृपा-शक्तेस् त्रिगुण-माया-शक्तेश् च **अनुभावं** कार्यं, प्रभावं वा अविदं ज्ञातवान् अस्मि । 


> त्रिगुणात्मिकाथ ज्ञानं विष्णु-शक्तिस् तथैव च ।   
> माया-शब्देन भण्येत शब्द-तत्त्वार्थ-वेदिभिर् ॥ इति शब्द-महोदधिः ।

माया च वयुनं ज्ञानम् इति निर्घण्टुः, माया स्याच् छम्बरी-बुद्ध्योर् इति त्रिकाण्ड-शेषः, माया दम्भे कृपायां च इति विश्वः । अत एव स्वरूप-भूतया नित्य-शक्त्या मायाख्यया युतः । अतो माया-मयं विष्णुं प्रवदन्ति सनातनम् इति माध्व-भाष्य-प्रमाणिता श्रुतिश् च । एवम् अग्रिमेषु ग्रन्थेष्व् अपि माया-शब्देन यथा-सम्भवं चिच्-छक्ति-त्रि-गुण-शक्त्य्-आदयो वाचनीयाः ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : येन** शास्त्रेण, **मायानुभावं** कृपा-प्रभावम् **अहम् अविदं** । माया दम्भे कृपायां च इति विश्वः । **येन तत्-पदं** तद्-भक्ता **गच्छन्ति** ॥३१॥

> **॥।**

॥ १.५.३२ ॥

**एतत् संसूचितं ब्रह्मंस् ताप-त्रय-चिकित्सितम् ।**

**यद् ईश्वरे भगवति कर्म ब्रह्मणि भावितम् ॥**

**श्रीधर-स्वामी (भावार्थ-दीपिका) : **तत् साधन-धर्म-रहस्यं च सूचितम् इत्य् आह—एतद् इति । **ताप-त्रयस्य्**अ आध्यात्मिकादेश् **चिकित्सितं** भेषजं निवर्तकम्, सत्त्व-शोधकम् इति यावत् । किं तत् ? **भगवति भावितं** समर्पितं **यत् कर्म**, तत् । कथं-भूते भगवति ? **ईश्वरे** सर्व-नियन्तरि । एवम् अपि च **ब्रह्मण्य्** अप्रच्युत-पूर्ण-रूपे ॥३२॥

———————————————————————————————————————

**जीव-गोस्वामी (भक्ति-सन्दर्भः): **तद् एव कर्मार्पणम् उपपादयति त्रिभिः—एतद् इति । **ब्रह्मन्** ! हे श्री-वेद-व्यास ! **एतत् ताप-त्रयस्य चिकित्सितं** चिकित्सा, तैश् चातुर्मास्य-वासिभिः परमहंसैः **सूचितम्** । किं तत् ? **भगवति कर्म** यत् समर्पितं भवति । तत्र कर्म-समर्पणम् एवेत्य् अर्थः । कथं-भूते ? स्वयं भगवति पूर्ण-स्वरूपैश्वर्यादि-मत्तया सर्वांशिन्य् एव । केनचिद् अंशेन जीवादि-नियन्तृतया **ईश्वरे** परमात्म-शब्द-वाच्ये, स्वरूप-भूत-विशेषणेन विना केवल-चिन्-मात्रतया प्रतिपाद्यत्वेन **ब्रह्मनि** तच्-छब्द-वाच्ये ॥३२॥ [भक्ति-सन्दर्भ २१९]

———————————————————————————————————————

**जीव-गोस्वामी (क्रम-सन्दर्भः) : **तद् एवं स्व-चरित-द्वारा सर्व-निरपेक्ष-महद्-द्वारक-श्री-भगवद्-यशः-श्रवणम् एव परम-श्रेयस्त्वेनोक्तम् । अत्र यत् पूर्वं—इदं हि पुंसस् तपसः श्रुतस्य वा [भा।पु। १.५.२२] इत्य्-आदिना तप-आदि-जन्यम् उत्तमश्लोक-गुणानुवर्णनम् उक्तम् । तत् तु तस्य तद्-आसक्तानां तद्-द्वाराविर्भावित्वम् एवेति ज्ञापितम् । अथ तस्य तद् अप्य् उपपादयितुं सामान्यतस् तावत् त्रिविध-परम-तत्त्वाविर्भावे समर्पितस्य कर्मणो माहात्म्यम् आह—एतद् इति त्रिभिः । **संसूचितं** शास्त्रज्ञैः । **ईश्वरः** परमात्मा तस्मिन् वा, **भगवति** वा, **ब्रह्मणि **वा इत्य् अर्थः ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं च निर्गुणां भक्तिं मयि प्रेम-पर्यन्तां प्रवर्त्य अनुभाव्य च भक्तेः साक्षाद्-वाचकं भगवद्-उक्तं श्री-भागवत-शास्त्रं चोपदिश्य ज्ञान-कारणं ज्ञानं च मोक्ष-पर्योजनकम् अजिज्ञासवेऽपि मह्यम् । सम्प्रति बालस्यास्य वयो-वृद्धाव् आयत्यां कदाचित् जिज्ञासा जनिष्यते वेति विभाव्य नैरपेक्ष्यर्थं भङ्ग्या ज्ञापितम् इत्य् आह—एतद् इति । **संसूचितं** न तु साक्षाद् उक्तं, मत्-प्रयोजनाभावद् इति भावः । किं तत् ? **ताप-त्रयस्य** आध्यात्मिकादेश् **चिकित्सितं** भेषजं निवर्तकम् । तद् एव किं ? यत् स्व-स्वभावानुसारेण **ईश्वरे** परमात्मनि वा, **भगवति** षड्-ऐश्वरवति वा, **ब्रह्मणि** तदीय-निर्विशेष-स्वरूपे वा **कर्मभावितं** समर्पितम् ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **शुद्धां भक्तिं तत्-प्रतिपादकं शास्त्रं च मयि प्रवर्त्य न्यूनतात्र काचिन् मा भूद् इति निष्काम-कर्म-योगं च व्यञ्जन्न् इत्य् आह—एतद् इति । **संसूचितं** न तु साक्षाद् गदितं मत्-प्रयोजनाभावाद् इत्य् अर्थः । किं तत्  ? **ताप-त्रयस्य चिकित्सितं** भेषजं निवर्तकं, तद् एव किं? **यत् कर्म** स्व-वर्णाश्रम-विहितं **भगवति भावितम्** अर्पितम् ॥३२॥

> **॥।**

॥ १.५.३३ ॥

**आमयो यश् च भूतानां जायते येन सुव्रत ।**

**तद् एव ह्य् आमयं द्रव्यं न पुनाति चिकित्सितम् ॥**

**श्रीधर-स्वामी (भावार्थ-दीपिका) : **ननु संसार-हेतोः कर्मणः कथं ताप-त्रय-निवर्तकत्वम् ? सामग्री-भेदेन घटत इति स-दृष्टान्तम् आह द्वाभ्याम् । **य आमयो** रोगो **येन** घृतादिना **जायते**, **तद् एव** केवलम् आमय-कारण-भूतं **द्रव्यं **तम् **आमयं** **न पुनाति**, न निवर्तयतीत्य् अर्थः । किं तु **चिकित्सितं** द्रव्यान्तरैर् भावितं सत् पुनात्य् एव यथा ॥३३॥

———————————————————————————————————————

**जीव-गोस्वामी (क्रम-सन्दर्भः) : **ननु, उत्पत्त्यैव तत्-तत्-सङ्कल्पेन विहितत्वात् संसार-हेतोः कर्मणः कथं ताप-त्रय-निवर्तकत्वम् ? उच्यते—सामग्री-भेदेन घटत इति, यथा—आमय इति । **आमयो** रोगो येन घृतादिना जायते, **तद् एव** केवलम् आमय-कारणं **द्रव्यम्** । तम् आमयं न निवर्तयति, किन्तु **चिकित्सितं** द्रव्यान्तरैर् भावितं सत् निवर्तयत्य् एव ॥ [भक्ति-सन्दर्भ २२०]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु संसार-हेतोः कर्मणः कथं ताप-त्रय-निवर्तकत्वं ? सत्यं, सामग्री-भेदेन घटत इति स-दृष्टान्तम् आह द्वाभ्याम् । **य आमयो** रोगः **येन** घृतादिना **जायते, तद् एव** घृतादि-द्रव्यं **चिकित्सितम्** औषधान्तर-वासितं सत् **आमयं** न पुनाति न रक्षति, नाशयतीति यावत् । पुनातिर् अत्र रक्षनार्थको ज्ञेयः ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु कर्मणस् तापक-स्वभावस्य कथं तन्-निवर्तकत्वम् ? तत्राह—यो रोगो येन घृतादिना भूतानां प्राणिनां जायते, तद् एव केवलम् **आमय**-जनकं घृतादि-**द्रव्यं** **चिकित्सितम्** औषधान्तर-वासितं सदामयं तं **न पुनाति** न रक्षति, विनाशयत्य् एव, पुनातिर् इह रक्षणार्थः, धातूनाम् अनेकार्थ-स्वीकारात् ॥३३॥

> **॥।**

॥ १.५.३४ ॥

**एवं नृणां क्रिया-योगाः सर्वे संसृति-हेतवः ।**

**त एवात्म-विनाशाय कल्पन्ते कल्पिताः परे ॥**

**श्रीधर-स्वामी (भावार्थ-दीपिका) : **तथा **आत्म-विनाशाय** कर्म-निवृत्तये **कल्पन्ते** समर्था भवन्ति । **परे** ईश्वरे **कल्पिता** अर्पिता सन्तः । अत्र प्रथमं महत्-सेवा, ततश् च तत्-कृपा, ततस् तद्-धर्म-श्रद्धा, ततो भगवत्-कथा-श्रवणम्, ततो भगवति रतिः, तया च देह-द्वय-विवेकात्म-ज्ञानम्, ततो दृढा भक्तिः, ततो भगवत्-तत्त्व-ज्ञानम्, ततस् तत्-कृपया सर्वज्ञत्वादि-भगवद्-गुणाविर्भाव इति क्रमो दर्शितः ॥३४॥

———————————————————————————————————————

**जीव-गोस्वामी (भक्ति-सन्दर्भः) : परे **भगवति **कल्पिताः** कामनयाप्य् अर्पिताः सन्तः संसार-ध्वंस-पर्यन्त-फलत्वाद् **आत्म-विनाशाय** कर्म-निवृत्तये कल्पन्ते ॥ [भक्ति-सन्दर्भ २२१]

———————————————————————————————————————

**जीव-गोस्वामी (क्रम-सन्दर्भः) : **एवम् इति । **आत्म**-शब्दोऽत्र कर्म-जाति-परः ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : क्रिया-योगाः** कर्म-योगाः सर्वे नित्याः काम्याः नैमित्तिकाश् च निष्कामाः परमेश्वरे **कल्पिताः** समर्पिताः सन्तः **आत्म-विनाशाय** कर्म-निवृत्तये **कल्पन्ते** समर्था भवन्ति ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : एवं** सर्वे नित्य्-आदि-काम्यान्ता **क्रिया-योगा** **नृणां संसृति-हेतवस्** तापकरास् त एव **परे भगवति कल्पिता** निवेदिताः सन्तः **आत्म-विनाशाय कल्पन्ते**, भगवद्-अर्पण-गुण-भाविता औषध-भावित-घृतादिवत् स्व-निष्ठ-तापकतां नाशयन्ति, बलारोग्यम् इव तत्-तोषं जनयन्तीत्य् अर्थः । आत्मनो लिङ्ग-शरीरस्य विनाशायेत्य् एके ॥३४॥

> **॥।**

॥ १.५.३५ ॥

**यद् अत्र क्रियते कर्म भगवत्-परितोषणम् ।**

**ज्ञानं यत् तद्-अधीनं हि भक्ति-योग-समन्वितम् ॥**

**श्रीधर-स्वामी (भावार्थ-दीपिका) : **ननु च ज्ञानेनाज्ञाने प्राप्त-कर्म-नाशस् तच् च ज्ञानं भक्ति-योगाद् भवति कथं कर्मणा कर्म-नाशः स्यात् ? तत्राह—यद् अत्रेति ॥३५॥

———————————————————————————————————————

**जीव-गोस्वामी (क्रम-सन्दर्भः) : **अथ **भगवतः परितोषण्**आत्मकस्य तस्य माहात्म्यं विशेषत आह—यद् अत्रेति । **भक्ति-योगः** कीर्तन-स्मरणादि-रूपः । तत्-**समन्वितं** तेन समवेतं **यज् ज्ञानं** भागवतम्, तद् अपि **तद्-अधीनं** तद्-अव्यभिचारि-फलम् इत्य् अर्थः ॥३५॥ [भक्ति-सन्दर्भः २२४]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवेश्वरार्पितं कर्म सत्त्व-शोधकत्वात् ज्ञान-साधनं भवतीत्य् आह—भगवद्-अर्पितत्वात् **भगवत्-परितोषणं** निष्कामं **यत्** कर्म **तद्-अधीनं ज्ञानं** तज्-जन्यत्वाद् इत्य् अर्थः । कीदृशं ? यद् **भक्ति-योग-समन्वितम्** अन्यस्य भक्ति-रहितस्य ज्ञानस्य तु मोक्ष-साधकत्वाशक्तेः—नैष्कर्म्यम् अप्य् अच्युत-भाव-वर्जितं [भा।पु। १.५.१२] इत्य्-आदिना तिरस्कार एव दृष्टः ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) : **ज्ञान-भक्ती प्रकाश्य ते धर्मास् ताप-निवर्तका भवन्तीत्याहऋयद् इति । अत्र भगवत्-परितोषणं यत् कर्म क्रियते तत्-तद् उद्देश्यकत्वाद्-विसतन्तुवत्-तद् अधीनं तद्-विषयकं ज्ञानं जनयति भक्ति-योग-समन्वितं च यथा स्यात्तं तद्-योगं च जनयति, ज्ञानस्य तद्-योग-हेतुत्वात् ॥३५॥

> **॥।**

॥ १.५.३६ ॥

**कुर्वाणा यत्र कर्माणि भगवच्-छिक्षयासकृत् ।**

**गृणन्ति गुण-नामानि कृष्णस्यानुस्मरन्ति च ॥**

**श्रीधर-स्वामी (भावार्थ-दीपिका) : **भगवद्-अर्पणेन क्रियमाणं कर्म भक्ति-योगं जनयतीति सद्-आचारेण दर्शयति । **यत्र** यदा **भगवतः शिक्षया कर्माणि कुर्वाणा** भवन्ति, तदा **श्री-कृष्णस्य गुण-नामानि गृणन्त्य्** **अनुस्मरन्ति** च कृष्णम् इत्य् अर्थः । इयं च भगवच्-छिक्षा—


> यत् करोषि यद् अश्नासि यज् जुहोषि ददासि यत् ।   
> यत् तपस्यसि कौन्तेय तत् कुरुष्व मद्-अर्पणम् ॥ [गीता। ९.२७] इति ॥३६॥

———————————————————————————————————————

**जीव-गोस्वामी (क्रम-सन्दर्भः) : **कथम् ? तत्राह—कुर्वाणा** **इति ।** भगवच्-छिक्षया, **यत् करोषि यद् अश्नासि [गीता। ९.२७] इत्य्-आदिकया । **यत्र** भगवत्-सन्तोषण-निमित्ते **कर्माण्य्** अपि **कुर्वाणास्** तादृश-रुचि-स्वाभाव्येनासकृत् गृणन्तीत्य्-आदि श्री-शौनकादिवद् इति भावः ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं भक्ति-मिश्रेण कर्मणा भक्ति-मिश्रं ज्ञानं मोक्ष-साधनं भवतीति उक्तम् । इदानीं भक्ति-मिश्र-निष्काम-कर्मवतां तादृश-भक्त-सङ्ग-भाग्येन केषाञ्चित् कदाचित् कर्म-मिश्रा भक्तिर् अपि भवेद् इत्य् आह—कुर्वाणा इति । यत्र भक्ति-मिश्र-कर्मणि स्थिता अकस्माद् भक्त-सङ्ग-भाग्येन भगवच्-छिक्षया कर्माणि कुर्वाणाः सन्तः केचित् कृष्णस्य गुण-नामानि गृणन्ति स्मरन्ति च कीर्तन-स्मरणाद्य्-आत्मिकां भक्तिं कुर्वन्तीत्य् अर्थः । भगवच्-छिक्षा चेयम्—


> यत् करोषि यद् अश्नासि यज् जुहोषि ददासि यत् ।   
> यत् तपस्यसि कौन्तेय तत् कुरुष्व मद्-अर्पणम् ॥ [गीता। ९.२७] इति ।

शिक्षायाश् चास्या भक्ति-प्रकरण-पठितत्वात् न कर्मि-विषयतया व्याख्या युक्ता । कर्मिणो हि कर्म-वैफल्याभावार्थं वैदिकम् एव कर्मार्पयति । भक्तास् तु भगवत्-स्वामिकत्वेनैवात्मानं जानन्तः स्व-कर्तव्यं वैदिकं लौकिकं दैहिकं च कर्म स्व-प्रभु-प्रवर्त्यमानं प्रतियन्तः सर्वम् एव तस्मिन् समप्रयन्तीति महान् भेदः । अत एवात्र यद् अश्नासीत्य् उपन्यस्तम्, एवम् एव तत्र श्री-रामानुजाचार्य-चरणैर् अपि व्याख्यातम् । अत्र कुर्वाणा इति वरत्मान-निर्देशात् । भक्तिं कुर्वन्तीय् आख्यात-क्रियाया मुख्यत्वाच् चेयं कर्म-योग-सहिता भक्तिर् इत्य् अतो भक्तेर् अस्याः कर्म-मिश्रता ज्ञेया । कर्म-मिश्रया भक्त्या साध्या ज्ञान-मिश्रतया च साध्या मुक्ति-सहिता भगवद्-रतिं शान्त-भक्ति-नाम्नी आत्मारामाश् च मुनय [भा।पु। १.७.१०] इत्य् आदेर् ज्ञेया ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **यत्रार्पित-कर्मणि स्थिताः परिनिष्ठित-सङ्गे यादृच्छिके सति भगवच्-छिक्षया कर्माणि कुर्वाणाः कृष्णस्य गुण-नामानि गृणन्त्य् अनुस्मरन्ति च । तच्-छिक्षा तु 


> यत् करोषि यद् अश्नासि यज् जुहोषि ददासि यत् ।   
> यत्-तपस्यसि कौन्तेय तत् कुरुष्व मद्-अर्पणम् [गीत ९.२७] इति ।

सनिष्ठा वैदिकम् एव कर्मार्पयन्ति, तत्-प्रसङ्गात् परिनिष्ठिताः सन्तो लौकिकं दैहिकं च तद् अर्पयन्तीति भावः ॥३६॥

> **॥।**

॥ १.५.३७ ॥

**ॐ नमो भगवते तुभ्यं वासुदेवाय धीमहि ।**

**प्रद्युम्नायानिरुद्धाय नमः सङ्कर्षणाय च ॥**

**श्रीधर-स्वामी (भावार्थ-दीपिका) : **कीर्तन-स्मरण-रूप-भक्ति-हेतुत्वम् उक्तम्, ज्ञान-हेतुत्वम् आह द्वाभ्याम्—नम इति । नमो धीमहि मनसा नमनं कुर्वीमहि ॥३७॥

———————————————————————————————————————

**जीव-गोस्वामी (क्रम-सन्दर्भः) : **अथ पञ्चरात्र-वक्तुः श्री-नारायणाद् एतज् जन्मनि लब्धं सप्रणव-मन्त्रं चोपदिशति—ॐ नम इति । चतुर्व्यूहात्मको भगवान् एवात्र देवता । तत्र श्री-वासुदेव-सङ्कर्षणौ वाम-दक्षिणयोर् मध्यतो ज्ञेयौ । प्रद्युम्नः सङ्कर्षणस्य दक्षिणे । अनिरुद्धो वासुदेवस्य वामे । सङ्कर्षणादि-क्रम-विपर्ययेण निर्देशस् तु श्री-कृष्ण-चतुर्व्यूहत्वं बोधयति । तत्-पुत्र-पौत्रत्वेन प्रद्युम्नानिरुद्धयोस् तन्-निकट-पाठात् ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवं भक्ति-रहितानां ज्ञान-कर्मादीनां नैष्कर्म्यं [भा।पु। १.५.१२] एत्य् आदिना निन्दया सर्वथा हेयत्वम् उक्त्वा, त्यक्त्वा स्वधर्मं [भा।पु। १.५.१७] इत्य्-आदि श्लोक-त्रय्या परमोपदेयां शुद्धां निर्गुणां भक्तिं स्तुत्वा, अहं पुरातीत-भवे [भा।पु। १.५.२३-२८] इत्य्-आदि-श्लोक-षट्केन तस्या एव भक्तेर् आविर्भाव-प्रकारं प्रेम-पर्यन्तां वृद्धिं चोक्त्वा, अधिकारि-विशेषे पुनर् उपादेयं भक्ति-मिश्रं ज्ञानं ततोऽधिकां कर्म-मिश्रां भक्तिं चोक्त्वा, इदानीं ब्रूयुः स्निग्धस्य शिष्यस्य गुरवो गुह्यम् अप्य् उत [भा।पु। १.१.८] इत्य् उक्तेः श्री-गुरुभ्यः प्राप्तं स्व-मन्त्रम् अपि तम् उपदिदिक्षुस् तत्र श्रद्धाम् उत्पादयन्न् आह द्वाभ्यां—ॐ नम इति । त्रयस्त्रिंशद्-अक्षरात्मको मन्त्रश् चतुर्व्यूहात्मको भगवान् अत्र देवता सङ्कर्षणादि, क्रम-विपर्ययेण निर्देशस् तु श्री-कृष्ण-चतुर्व्यूहत्वं बोधयति तत्-पुत्र-पौत्रत्वेन प्रद्युम्नानिरुद्धयोस् तन्-निकट-पाठात् । यद् वा, प्रद्युम्नानिरुद्ध-सङ्कर्षणानां क्रमेण सृष्टि-स्थिति-संहार-कारणत्वात् तथोक्तिः । नमो धीमहि नमस्कारं ध्ययेम मनसा नमनं कुर्वीमहीत्य् अर्थः ॥३७॥

[अत्र प्रायो यथावत् भा। ६.१६.१८, १०.४०.२१, ११.५.२९-मन्त्रा द्रष्टव्याह् ।]

———————————————————————————————————————

**बलदेव-विद्यभूषणः (वैष्णवानन्दिनी) : **इदानीं गुरु-लव्धं मन्त्रञ्चोपदिदिकूउर् आह—ॐ इति द्वाभ्यां । भगवते कृष्णाय वासुदेवादि-चतुर्व्यूहात्मकायेति त्रयस् त्रिंशदर्णो मन्त्रः सृष्टि-स्थिति-भङ्ग-क्रमात्-तत्-कर्तृणात् प्रद्युम्नादीनां क्रमः ॥३७॥

> **॥।**

॥ १.५.३८ ॥

**इति मूर्त्य्-अभिधानेन मन्त्र-मूर्तिम् अमूर्तिकम् ।**

**यजते यज्ञ-पुरुषं स सम्यग् दर्शनः पुमान् ॥**

**श्रीधर-स्वामी (भावार्थ-दीपिका) : **अमूर्तिकं मन्त्रोक्त-व्यतिरिक्त-मूर्ति-शून्यम् । यजते पूजयति स पुमान् सम्यग् दर्शनो भवति ॥३८॥

———————————————————————————————————————

**जीव-गोस्वामी (भगवत्-सन्दर्भः, ७०.५) :** **मन्त्र-मूर्तिं** मन्त्रोक्त-मूर्तिं, मन्त्रोऽपि मूर्तिर् यस्येति वा । **अमूर्तिकं** मन्त्रोक्त-व्यतिरिक्त-मूर्ति-शून्यं, प्राकृत-मूर्ति-रहितं वा, मूर्ति-स्वरूपयोर् एकत्वात्, प्राकृतवन् न विद्यते पृथक्त्वेन मूर्तिर् यस्य, तथा-भूतं वा । **स पुमान् सम्यग्-दर्शनः** साक्षाच्-छ्री-भगवतः साक्षात्-कर्तृत्वाद् इति भावः ॥३८॥

———————————————————————————————————————

**जीव-गोस्वामी (क्रम-सन्दर्भः) : मन्त्र-मूर्तिं **तद्-उक्त-मूर्तिम् । तथाप्य् **अमूर्तिकं** प्राकृत-मूर्ति-रहितम् । **यज्ञ-पुरुषं** पूजायां ध्येयाकारम् इत्य् अर्थः । **दर्शनस्य सम्यक्त्वं** श्री-भगवद्-आविर्भावात्, न तु ब्रह्म-दर्शनवत् खिलत्वम् इति ॥३८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इति **मूर्तीनां** वासुदेवादीनाम् **अभिधानेन** नाम-चतुष्टयेन **यजते** पञ्चरात्रोक्त-विधिना वासुदेवाय नमः प्रद्युम्नाय नम इत्य् एवं षोडशोपचारैर् यः पूजयेत्, **मन्त्र-मूर्तिं** मन्त्र-ध्यानोक्त-मूर्तिं, मन्त्रेणैव जपितेनाविर्भवति मूर्तिः शरीरं यस्येति वा । **अमूर्तिकं** प्राकृत-मूर्ति-रहितम्, अकठिनं कृपार्द्रम् इति वा । मूर्तिः काठिन्य-काययोर् इत्य् अमरः । **यज्ञ-पुरुषं** यजनीयं पुरुषं, **स सम्यग्-दर्शनः** तं दृष्ट्वा अन्येऽपि कृतार्था भवन्तीत्य् अर्थः । 

यद् वा, दर्शनं ज्ञानम् । यद् वा, दृश्यतेऽनेनेति दर्शनं शास्त्रं, भक्ति-प्रतिपादकं पञ्चरात्रादि सम्यक् धन्यम् आत्म-प्रसादकत्वात् । न तु येनैवासौ न तुष्येत मन्ये तद्-दर्शनं खिलं [भा।पु। १.५.८] इत्य् उक्त-लक्षणं भक्ति-रहितं शास्त्रम् एव खिलम् इत्य् अर्थः । ततश् च, कृत-वेदान्त-दर्शनस्यापि तवायम् आत्मा न वै परितुष्टः, मम तु कृत-पञ्चरात्र-शास्त्रस्यात्मा सदा प्रसन्न एवेति भावः ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : **इत्य् आसां मूर्तीनाम् अभिधानेन नाम-पञ्चकेन यः पुमान् यज्ञ-पुरुषं यजनीयं कृष्णं यजते, स सम्यग्-दर्शनो यद्-दर्शनादन्ये कृतार्था भवन्तीति तथ्यज्ञान इत्य् एके । कीदृशं? मन्त्रे मन्त्र-प्रतिपाद्या वा मूर्तिर् यस्य तम्, अमूर्तिकम् अकठिनं कृपार्द्रं मूर्तिः काठिन्य-काययोः इत्य् अमरः । मायिक-काय-शून्यम् इति वा ॥३८॥

> **॥।**

॥ १.५.३९ ॥

**इमं स्व-निगमं ब्रह्मन्न् अवेत्य मद्-अनुष्ठितम् ।**

**अदान् मे ज्ञानम् ऐश्वर्यं स्वस्मिन् भावं च केशवः ॥**

**श्रीधर-स्वामी (भावार्थ-दीपिका) : **एवं कृतवति मयि हरिः स्व-सदृशं ज्ञानादिकं दत्तवान् इत्य् आह । इमं **स्व-निगमं** स्वोपदेशं **मद्-अनुष्ठितं** मयानुष्ठितम् **अवेत्य** ज्ञात्वा । **भावं च** प्रीतिं च ॥३९॥

———————————————————————————————————————

**जीव-गोस्वामी (क्रम-सन्दर्भः) : स्व-निगमं** निजान्तरङ्ग-परम-वेद-रूपम् । प्रथमतो ज्ञानं स्वानुभवम् । तत **ऐश्वर्यं** स्वाणिमादि-रूपम् । ततस् तत्रानासक्तौ **भावं** स्व-महा-प्रेमाणं च ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : स्व-निगमं** निजान्तरङ्ग-वेदोक्तं ज्ञानं प्रथमतः स्वानुभवम् । तत **ऐश्वर्यं** स्वाणिमादि-रूपम् । ततस् तत्र ममानासक्तिम् अभिप्रेत्य **भावं** स्व-महा-प्रेमाणं च अदात् । ततश् च मह्यम् अपीमं मन्त्रं कृपयोपदिशेति प्रार्थितेन श्री-नारदेन व्यासस् तम् एव मन्त्रम् उपदिष्टम् इति सुधीर्भिर् बोद्धव्यम् ॥३९॥

———————————————————————————————————————

**बलदेव-विद्यभूषणः (वैष्णवानन्दिनी) : **इमं मन्त्रं जपति मयि कृष्णस्य महान् प्रसादोऽभूद् इत्य् आह—स्वनिगमं स्वमन्त्रं मद् अनुष्ठितं मया जप्तम् अवेत्याति-प्रसन्नः केशवः स्व-विषयकं ज्ञानम् ऐश्वर्यञ्चाणमादिकम् अदात् तेनाप्य् अहृष्टाय मह्यं स्वस्मिन् भावं प्रेमाणञ्चादात्, ततश् च प्रार्थितो नारदः स्वं मन्त्रं व्यासम् उपादिक्षद् इति बोध्यम् ॥३९॥

> **॥।**

॥ १.५.४० ॥

**त्वम् अप्य् अदभ्र-श्रुत विश्रुतं विभोः**

**समाप्यते येन विदां बुभुत्सितम् ।**

**प्राख्याहि दुःखैर् मुहुर् अर्दितात्मनां**

**सङ्क्लेश-निर्वाणम् उशन्ति नान्यथा ॥**

**श्रीधर-स्वामी (भावार्थ-दीपिका) : **अतस् त्वम् अप्य् एवं कुर्व् इत्य् आह—त्वम् इति । अदभ्रम् अनल्पं श्रुतं यस्य, **हे अदभ्र-श्रुत** ! **विभोर् विश्रुतं** यशः **प्रख्याहि** कथय । **येन **विश्रुतेनबुद्धेन** विदां विदुषां बुभुत्सितं **बोद्धुम् इच्छा** समाप्यते । यद् **यतो** दुःखैः पीडितानां **क्लेश-शान्तिं प्रकारान्तरेण न मन्यन्ते** ॥४०॥**

———————————————————————————————————————

**जीव-गोस्वामी (क्रम-सन्दर्भः) : **यस्माद् एवं मम तद् एतत्-पर्यन्तं सर्वं तद्-गुण-श्रवण-निदानकं तच्-छ्रवणम् एव तप-आदीनां परमं फलम् । तस्मात् त्वम् अपीति ॥४०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हे **अदभ्र-श्रुत** ! अनल्प-वेद-शास्त्र-ज्ञ ! हे सर्वज्ञ ! इत्य् अर्थः । **विभोर्विश्रुतं** यशः **प्रख्याहि **कथय, येन विश्रुतेन बुद्धेन **विदां** विदुषां **बुभुत्सितं** बोद्धुम् इच्छा **समाप्यते । **तद्-यशोऽमृत-स्वाद-निमग्नानां सदा तद्-एक-भक्तिमतां ज्ञानाय स्पृहैव न भवेद् इत्य् अर्थः । **अन्यथा** प्रकारान्तरेण **दुःखैः** पीडितानां जीवानां क्लेश-शान्तिं **न उशन्ति** न मन्यन्ते विवेकिनः ॥४०॥

इति सारार्थ-दर्शिन्यां हर्षिण्यां भक्त-चेतसाम् ।

प्रथमे पञ्चमोऽध्यायः सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : **एवम् उपदिश्य् आह—त्वम् इति । हे अदभ्रश्रुत श्रुत-सर्व-शास्त्र! त्वं विभोः विश्रुतं यशः प्रख्याहि येन विदां बुभुत्सितं बोद्धुम् इच्छा समाप्यते, तेनैव सवेष्ट-लाभात्, अन्यथा विधान्तरेण क्लेशैर् मुहुर् अर्द्यमानानां तन्-निर्वाणं नाशं नेच्छन्ति तत्त्वविदः । न थलु दावाग्निर् वृष्टिम् अन्तरा विनश्येद् इति भावः ॥४०॥

इति वैष्णवानन्दिन्यां प्रथम-स्कन्ध-टिप्पन्यां पञ्चमोऽध्यायः ॥५॥

**॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां प्रथम-स्कन्धे व्यास-नारद-संवादो नाम

पञ्चमोऽध्यायः ।

॥१.५॥

**॥।**

> 

(१.६)


## अथ षष्ठोऽध्यायः


### पूर्व-जन्म-वृत्तान्त-शेषांशः—नारदस्य भगवद्-आराधन-पूर्वकं ब्रह्मणः सकाशाज् जन्म-ग्रहणम् ।

॥ १.६.१ ॥

**सूत उवाच—**

**एवं निशम्य भगवान् देवर्षेर् जन्म कर्म च ।**

**भूयः पप्रच्छ तं ब्रह्मन् व्यासः सत्यवती-सुतः ॥**

**श्रीधर-स्वामी (भावार्थ-दीपिका) :**

व्यासस्य प्रत्ययार्थं च षष्ठे प्राग्-जन्म-संभवम् ।

स्व-भाग्यं नारदः प्राह कृष्ण-सङ्कथनोद्भवम्[^५०] ॥

[^५०]:
    "कृष्ण-सङ्कीर्तनोद्भवम्" इति पाठः ।


———————————————————————————————————————

**जीव-गोस्वामी (क्रम-सन्दर्भः) : **विशेष-ज्ञानार्थं भूयः पप्रच्छ ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

षष्ठे गत्वा वनं कृष्ण-दर्शनं तद्-वचः-श्रुतिः ।

तद्-दत्त-चिन्मय-तनोर् नारदेनाप्तिर् उच्यते ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :** 

ममारण्यं गतस्यासीत् कृष्णेक्षा तद्-वचः-श्रुतिः । \
चिन्मयो विग्रहश् चेति देवर्षिः प्राह षष्ठके ॥

एवम् इति—निशम्य श्रुत्व ॥१॥

> **॥।**

॥ १.६.२ ॥

**व्यास उवाच—**

**भिक्षुभिर् विप्रवसिते विज्ञानादेष्टृभिस् तव ।**

**वर्तमानो वयस्य् आद्ये ततः किम् अकरोद् भवान् ॥**

**श्रीधर-स्वामी (भावार्थ-दीपिका) : **स्वयम् अपि तथा चिकीर्षुर् गुरूपदेशान् अनन्तर-भावि तच्-चरितं पृच्छति—भिक्षुभिर् इति । **विपरवसिते** दूर-देश-गमने कृते सति । **विज्ञानस्यादेष्टृभिर्** उपदेश-कर्तृभिः ॥२॥

———————————————————————————————————————

**जीव-गोस्वामी (क्रम-सन्दर्भः) : भिक्षुभिर् विप्रवसिते** भिक्षूणां विशेषेण प्रवासे जाते सतीत्य् अर्थः ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : विप्रवसिते** तस्मात् प्रवासतो विच्युते सम्प्रसारणाभाव आर्षः । **किम् अकरोद्** इति त्वच्-छिष्योऽहम् अपि तथा चिकीर्षामीति ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : **विप्र-वसिते ततः प्रवासाद्-विच्युते ततोऽन्यत्र गते सति । संप्रसारणाभाव आर्षः । ततः किम् अकरोद् इति त्वच्-छिष्योऽहम् अपि तथा करिष्यामीति । परम् उत्तरं वयः वर्तितं नीतम् । इदं दासी-पुत्र-भूतं कलेवरम् उदस्राक्षीत् ॥२-३॥

> **॥।**

॥ १.६.३ ॥

**स्वायम्भुव कया वृत्त्या वर्तितं ते परं वयः ।**

**कथं चेदम् उदस्राक्षीः काले प्राप्ते कलेवरम् ॥**

**श्रीधर-स्वामी (भावार्थ-दीपिका) : परं वयः** उत्तरम् आयुः । **ते** त्वया **वर्तितं** नीतम् । **इदम्** इति दासी-पुत्र-भूतं **कलेवरम् उदस्राक्षीर्** उत्सृष्टवान् असि ॥३॥

———————————————————————————————————————

**जीव-गोस्वामी (क्रम-सन्दर्भः) : इदं** सम्प्रति वर्ण्यमाणम् ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : इदं** दासी-पुत्र-भूतं **कलेवरं** कथम् उत्सृष्टवान् असि ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : _न व्याख्यातम्।_**

> **॥।**

॥ १.६.४ ॥

**प्राक्-कल्प-विषयाम् एतां स्मृतिं ते मुनि-सत्तम ।**

**न ह्य् एष व्यवधात् काल एष सर्व-निराकृतिः ॥**

**श्रीधर-स्वामी (भावार्थ-दीपिका) : **एष कल्पान्त-लक्षणः **कालस्ते स्मृतिङ्कथं न व्यवधान्** न खण्डितवान् । अड्-आगमाभावस् त्व् आर्षः । **हि** यत **एष सर्वस्य निराकृतिर्** अपलापो यस्मात्, सः ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : न व्यवधात्** व्यवधाय न खण्डितवान् । अड्-आगमाभाव आर्षः । **निराकृतिर्** विनाशः ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **एष कल्पान्त-लक्षणः । व्यवधात् व्यवधाय नापनीतवान् । अडभावोऽत्रार्षः ॥४॥

> **॥।**

॥ १.६.५ ॥

**नारद उवाच—**

**भिक्षुभिर् विप्रवसिते विज्ञानादेष्टृभिर् मम ।**

**वर्तमानो वयस्य् आद्ये तत एतद् अकारषम् ॥**

**श्रीधर-स्वामी (भावार्थ-दीपिका) : अकारषं** कृतवान् अहम् । रेफ-ष-कारयोर् विश्लेषश् छन्दोऽनुरोधेन ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : अकारषम्** इति रेफ-ष-कारयोर् विश्लेषश् छन्दोऽनुरोधेन । यद् उक्तं—मूर्ध-रेफारि-कल्प्यन्ते छन्दो-भङ्ग-भयाद् इह इति ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : अकारषम्** इति रेफस्य षाद्-विश्लेषश् छन्दोनुरोधात् । मूर्धरेफा विकल्प्यन्ते छन्दोभङ्गभयाद् इहेति वचनात् ॥५॥

> **॥।**

॥ १.६.६ ॥

**एकात्मजा मे जननी योषिन् मूढा च किङ्करी ।**

**मय्य् आत्मजेऽनन्य-गतौ चक्रे स्नेहानुबन्धनम् ॥**

**श्रीधर-स्वामी (भावार्थ-दीपिका) : **तत्र तावत् किंचित् कालं तत्रैव मातृ-स्नेह-यन्त्रितो न्यवसम् इत्य् आह त्रिभिः । **एक **एव** अहम् आत्मजो** यस्य सा । **योषिद्** इति **मूढा** इति च **स्नेहानुबन्धे** हेतुः ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एकाहम् एव आत्मजो यस्याः सा ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **एकोऽहम् आत्मजो यस्याः सा । योषिन्-मूढेति स्नेहानुबन्धे हेतुः ॥६॥

> **॥।**

॥ १.६.७ ॥

**सास्वतन्त्रा न कल्पासीद् योग-क्षेमं ममेच्छती ।**

**ईशस्य हि वशे लोको योषा दारुमयी यथा ॥**

**श्रीधर-स्वामी (भावार्थ-दीपिका) : **किङ्करीत्य् अस्यार्थं प्रपञ्चयति—सेति । **अस्वतन्त्रा** सा, अतो **न कल्पा** न समर्था **आसीत्** । **दारुमयीयोषा** इत्य् अतिपारवश्ये दृष्टान्तः ॥७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अस्वतन्त्रा अतो न कल्पा न समर्था ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **किङ्करीत्य् उक्तं प्रपञ्चयति—अस्वतन्त्रातो मम लालनेऽकल्पासमर्था । योगो जीविका, क्षेमं तस्याः पालनं, दारुमयी योषेत्य् अस्वातन्त्र्ये दृष्टान्तः ॥७॥

> **॥।**

॥ १.६.८ ॥

**अहं च तद्-ब्रह्म-कुले ऊषिवांस् तद्-अपेक्षया**[^५१]** ।**

[^५१]:
    उपेक्षया, अवेक्षया


**दिग्-देश-कालाव्युत्पन्नो बालकः पञ्च-हायनः ॥**

**श्रीधर-स्वामी (भावार्थ-दीपिका) : **तद् एवं सा स्नेहं चक्रे, अहं च दिग्-आदिष्व् अनभिज्ञोऽतस् तत्रैव न्यवसम् इत्य् आह । **अहं च** तस्मिन् **ब्रह्म-कुलेतस्या** मातुः स्नेहानुबन्धस्य **अवेक्षया** । कदा विरमेद् इति प्रतीक्षयेत्य् अर्थः । **ऊषिवान्** वासं कृतवान् । **पञ्च-हायनः** पञ्च-वर्षः ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : तद्-अपेक्षया** तत्-कर्त्रीका या अपेक्षा, तया सा मां न त्यजतीय् **अहम् अप्य् अवसम्** इत्य् अर्थः ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **तद् अवेक्षया नेयं मां त्यजति कदा विरमेद् इति प्रतीक्षयेत्य् अर्थः । दिगादिष्व् अनभिज्ञश् चाहं यतो बालक इति ॥८॥

> **॥।**

॥ १.६.९ ॥

**एकदा निर्गतां गेहाद् दुहन्तीं निशि गां पथि ।**

**सर्पोऽदशत् पदा स्पृष्टः कृपणां काल-चोदितः ॥**

**श्रीधर-स्वामी (भावार्थ-दीपिका) : गेहान् निर्गताङ्गां दुहन्तीम्** । हेतौ शतृ-प्रत्ययः, दोग्धुं निर्गताम् इत्य् अर्थः । **पदा** पादेन **अस्पृष्ट** ईषद् आक्रान्तः **अदशद्** अखादत् ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **दुहन्तीं** दोग्धुम् ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : दुहन्तीं** दोग्धुम्, लक्षण-हेत्वोः क्रियायाः [पा। ३.२.१२६] इति सूत्रेण हेतौ शतृ-प्रत्ययः, हेतुर् इह फलम् ॥९॥

> **॥।**

॥ १.६.१० ॥

**तदा तद् अहम् ईशस्य भक्तानां शम् अभीप्सतः ।**

**अनुग्रहं मन्यमानः प्रातिष्ठं दिशम् उत्तराम् ॥**

**श्रीधर-स्वामी (भावार्थ-दीपिका) :** तन् मातुर् मरणं भक्तानां **शं** कल्याणम् **अभीप्सत** **ईशस्यानुग्रहं** **मन्यमानः प्रातिष्ठं** प्रस्थितोऽस्मि ॥१०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : तन्** मातुर् मरणम् **ईशस्य** मय्य् **अनुग्रहं मन्यमानःप्रातिष्ठम्** अकृत-तत्-साम्परायिक-विधिर् एव गतवान् । परस्मैपदम् आर्षम् ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : **तज्-जनन्या मरणं, शं निर्विघ्न-भजनं, प्रातिष्ठमगमं, परस्मैपदम् आर्षम् ॥१०॥

> **॥।**

॥ १.६.११ ॥

**स्फीताञ् जनपदांस् तत्र पुर-ग्राम-व्रजाकरान् ।**

**खेट-खर्वट-वाटीश् च वनान्य् उपवनानि च ॥**

**श्रीधर-स्वामी (भावार्थ-दीपिका) : स्फीतान् जनपदानतियातः** सन् **महद् विपिनम् अद्राक्षम्** इति चातुर्थेनान्व्यः । जनपादिषु नाना-गुण-दोष-युक्तेषु सम-दृष्टिः सन्गतोऽहम् इति तात्पर्यार्थः । **स्फीतान्** समृद्धान् । **जनपदान्** देशान् । **तत्र** तस्यां दिशि । **पुर-ग्राम-व्रजाकरान्**—तत्र **पुराणि** राज-धान्यः, **ग्रामा** भृगु-प्रोक्ताः—


> विप्राश् च विप्र-भृत्याश् च यत्र चैव वसन्ति ते ।   
> स तु ग्राम इति प्रोक्तः शूद्राणां वास एव च ॥ इति ।

**व्रजा** गोकुलानि, **आकरा** रत्नाद्य्-उत्पत्ति-स्थानानि, तान् । **खेटाः** कर्षक-ग्रामाः । **खर्वटा** गिरि-तट-ग्रामा भृगु-प्रोक्ता वा —


> एकतो यत्र तु ग्रामो नगरं चैकतः स्थितम् ।   
> मिश्रं तु खर्वटं नाम नदी-गिरि-समाश्रयम् ॥ इति ।

**वाट्यः** पूग-पुष्पादीनां वातिकास् ताः । **वनानि** स्वतः-सिद्ध-वृक्षानां समूहाः । **उपवनानि** रोपित-वृक्षानां समूहाः । तानि च ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : जन-पदादीन् **अतिक्रम्य **यातः** सन् **महद् विपिनम् अद्राक्षम्** इति चतुर्थेनान्वयः । तत्र **पुराणि** राज-धान्यः । **ग्रामा** भृगु-प्रोक्ताः—


> विप्राश् च विप्र-भृत्याश् च यत्र चैव वसन्ति ते ।   
> स तु ग्राम इति प्रोक्तः शूद्राणां वास एव च ॥ इति ।

**व्रजा** गोकुलानि । **आकरा** रत्नाद्य्-उत्पत्ति-स्थानानि, तान् । **खेटाः** कर्षक-ग्रामाः । **खर्वटा** गिरि-तट-ग्रामाः, भृगु-प्रोक्ता वा —


> एकतो यत्र तु ग्रामो नगरं चैकतः स्थितम् ।   
> मिश्रं तु खर्वटं नाम नदी-गिरि-समाश्रयम् ॥ इति । 

**वाट्यः** पूग-पुष्प-वातिकाः । **वनानि** स्वतः-सिद्ध-वृक्षानां समूहाः । **उपवनानि** रोपित-वृक्ष-सङ्घाः ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : **स्फीतानिति—तत्रोत्तरस्यां दिशि जनपदादीन् अतियातोऽहं महद्-विपिनम् अद्राक्षम् इति चतुर्थेन सम्बन्धः । स्फीतान् समृद्धान् जन-पदान् देशान्, नीवृज्जपदो देशः इत्य् अमरः । पुराणि राजधान्यः, ग्रामा बृगूक्ताः 


> विप्राश् च विप्र-भृत्याश् च यत्र चैव वसन्ति ते ।   
> स तु ग्राम इति प्रोक्तः शूद्राणां वास एव च ॥ 

इति, व्रजा गोष्ठानि । व्रजः स्याद् गोकुलं गोष्ठम् इति हलायुधः । आकरा हीरकाद्य् उत्पत्ति-स्थानानि । खनिः स्त्रियाम् आकरोहस्त्री इत्य् अमरः । खेटाः कर्षक-ग्रामाः, खर्वटा भृगूक्ताः 


> एकतो यत्र तु ग्रामो नगरं चैकतः स्थितम् ।   
> मिश्रन्तु खर्वटं नाम नदी-गिरि-समाश्रयम् ॥ इति,

वाट्यः क्रमुक-कुसुम-वाटिकाः, वनानि स्वतः-सिद्ध-तरुलतावृन्दानि । उपवनान्यारोपित-तद्-वृन्दानि ॥११॥

> **॥।**

॥ १.६.१२ ॥

**चित्र-धातु-विचित्राद्रीन् इभ-भग्न-भुज-द्रुमान् ।**

**जलाशयाञ् छिव-जलान् नलिनीः सुर-सेविताः ॥**

**श्रीधर-स्वामी (भावार्थ-दीपिका) : चित्रैर् धातुभिः** स्वर्ण-जताद्यैर् **विचित्रान् अद्रींश्** च । **इभैर् भग्ना भुजाः** शाखा येषां ते **द्रुमा** येषु तान् । **शिवानि** भद्राणि **जलानि** येषां तान् । **नलिणीः** सरसीः ॥१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** चित्रैर् धातुभिः स्वर्ण-जताद्यैर् विचित्रान् अद्रीन् । इभैर् भग्ना भुजाः शाखा येषां ते द्रुमा येषु तान् । नलिणीः सरसीः ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **चित्रैः सुवर्ण-रजतादिभिर् धातुभिर् विचित्रानद्रीन् गिरीन् । इभैर् हस्तिभिः भग्ना भुजाः शाखा येषां ते द्रुम येषु तान् । शिव-जलान् स्वच्छ-स्वादु-पानीयान्, नलिनीः सरसीः ॥१२॥

> **॥।**

॥ १.६.१३-१४ ॥

**चित्र-स्वनैः पत्र-रथैर् विभ्रमद् भ्रमर-श्रियः ।**

**नल-वेणु-शर-स्तम्ब- कुश-कीचक-गह्वरम् ॥**

**एक एवातियातोऽहम् अद्राक्षं विपिनं महत् ।**

**घोरं प्रतिभयाकारं व्यालोलूक-शिवाजिरम् ॥**

**मध्वाचार्यः (भागवत-तात्पर्यम्) : **


> मृगया-जीविनां खेटो वाटी पुष्पोजीविनाम् ।  
> ग्रामो बहु-जनाकीर्णो राज-राजाश्रयं पुरम् ।  
> जलस्थलायते स्फीतं पत्तनं कीर्त्यते बुधैः ॥ इति स्कान्दे ॥११-१४॥

———————————————————————————————————————

**श्रीधर-स्वामी (भावार्थ-दीपिका) :** चित्राः स्वना येषां तैः पत्र-रथैः पक्षिभिस् तन्-नाद-प्रबुद्धैर् इत्य् अर्थः । विभ्रमद्भिर् भ्रमरैः श्रीः शोभा यासां ताः नलिनीरतियातोऽतिक्रम्य गतः सन् महद् विपिनं वनम् अद्राक्षम् । कीदृशम् ? नल-वेणु-शराणांस्तम्भैः कुशैः कीचकैश् च गह्वरं दुर्गतम् । तत्र वेणु-जातय एव विपुलान्तराल-गर्भाः कीचकाः घोरं दुःसहम् । प्रतिभयाकारं भयङ्कर-रूपम् । व्यालादीनाम् अजिरं क्रीडा-स्थानम् ॥१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कीदृशीः ? **पत्र-रथैः** पक्षिभिर् हेतु-भूतैर् **विभ्रमद्भिर्** प्रबुद्धा इतस् ततश् चलद्भिर् **भ्रमरैः श्रीः** शोभा यासां ताः । **अतियातः** अतिक्रम्य यातः नलादिभिर् **गह्वरंविपिनमद्राक्षम्** इत्य् अन्वयः । **स्तम्बो** गुच्छस् तृणादिनः । वेणवः **कीचकास्** ते स्युर् ये स्वनन्त्य् अनिलोद्धताः इत्य् अमरः ॥१३॥ 

**घोरं** दुष्प्रेक्ष्यं यतः **प्रतिभयाकारं** भयङ्कर-रूपम् । **व्यालादीनाम् अजीरं** क्रीडा-स्थानं, तेषु तेषु बहु-विस्मयास्पदेषु भीत्यास्पदेषु च दृष्टेष्व् अपि न मे विस्मयो नापि भीतिर् अभूत् मन्-मनस् तदा भगवन्-माधुर्यास्वाद-मात्राविष्टत्वाद् इति भावः ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : **ताः कीदृशीर् इत्य् आह—पत्र-रथैः पक्षिभिर् हेतुभिर् विभ्रमद्भिर् भ्रमरैः श्रीः शोभा यासां ताः । पतत्रि-पत्रि-पतग-पतत्-पत्र-रथागुजाः इत्य् अमरः । नलादीनां स्तम्बैर् गुच्छैः कुशैः कीचकैश् च गह्वरं दुर्गमम् । वेणवः कीचकास् ते सुर्ये स्वनन्त्य-निलोद्धताः इत्य् अमरः ॥१३॥ \


> \


घोरं दुर्निरीक्ष्यं यतः प्रतिभयाकारं भयङ्कर-रूपं भयङ्करं प्रतिभयम् इत्य् अमरः । व्यालाः सर्पाः, उलूकाः घूकाः, शिवाः शृगाल्यः तेषाम्  अजिरं क्रीडा-स्थानम् । तथा च विस्मय-भयास्पदेषु तेषु दृष्टेष्व् अपि न मे विस्मयभये, केशवाविष्ट-मनस्कत्वात् ॥१४॥

> **॥।**

॥ १.६.१५-१६ ॥

**परिश्रान्तेन्द्रियात्म् आहं तृट्-परीतो बुभुक्षितः ।**

**स्नात्वा पीत्वा ह्रदे नद्या उपस्पृष्टो गत-श्रमः ॥**

**तस्मिन् निर्मनुजेऽरण्ये पिप्पलोपस्थ आश्रितः**[^५२]** ।**

[^५२]:
    "आस्थितः" इति मूल-टीकयोः क्वचित् पाठः ।


**आत्मनात्मानम् आत्मस्थं यथा-श्रुतम् अचिन्तयम् ॥**

**श्रीधर-स्वामी (भावार्थ-दीपिका) : परिश्रान्तानीन्द्रियाण्य् आत्मा** देहश् च यस्य । **तृषा परीतो** व्याप्तः । **उपस्पृष्ट** आचान्तः ॥१५॥ **पिप्पलोपस्थे** अश्वत्थ-मूले । **आश्रितः** उपविष्टः । **आत्मना** बुद्ध्या मनसा वा । **आत्म-स्थं** हृदि-स्थम् । **आत्मानं** परमात्मानम् ॥१६॥

———————————————————————————————————————

**जीव-गोस्वामी (क्रम-सन्दर्भः) : **परिश्रान्तेति युग्मकम् ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : पिप्पलोपस्थे** अश्वत्थ-मूले । **आश्रितः** उपविष्टः । **आत्मना** बुद्ध्या । **आत्म-स्थम् **उपपन्न-प्रेमत्वान् मनस्य् अविच्छेदेनैव कृत-वासम् । **आत्मानं** परमात्मानम् । तथापि यथा-श्रुतं मन्त्रोपदिष्ट-ध्यानम् अतिक्रम्य **अचिन्तयम्** ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : परीति**—**आत्मा** देहः, **तृषा परीतो** व्याप्तः, **उपस्पृष्टः** कृताचमनः ॥१५॥ \


> \


पिप्पलोपस्थे ऽश्वत्थामूले आश्रित उपविष्टः, आत्मना बुद्ध्या, आत्मनि जात-प्रेमणि मनसि स्थितं स्फुरन्तम् आत्मानं केशवम-चिन्तयम् । 


> आत्मा पुंसि स्वभावे च प्रयत्न-मनसोर् अपि ।   
> धृताव् अपि मनीषायां शरीर-ब्रह्मणोर् अपि ॥ इति मेदिनी ॥१६॥  
> **॥।**

॥ १.६.१७ ॥

**ध्यायतश् चरणाम्भोजं भाव-निर्जित-चेतसा ।**

**औत्कण्ठ्याश्रु-कलाक्षस्य हृद्य् आसीन् मे शनैर् हरिः ॥**

**श्रीधर-स्वामी (भावार्थ-दीपिका) :** भावेन भक्त्या निर्जितं वशी-कृतं यच् चेतस् तेन । औत्कण्ठ्येनाश्रु-कला-युक्ते अक्षिणी यस्य ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : भाव**-**निर्जितेन** प्रेम-वशीकृतेन **चेतसा** मनसा **हृदि** मनस्य् एव **ध्यायतोमम हरिः शनैः** क्रमेण **आसीत्**, आगत्याग्रे बभूव । यद् वा, शनैर् इति प्रथमं हृद्य् आविर्बभूव । ततो हृद्-वृत्तिषु तिसृषु नासिका-श्रोत्र-चक्षुष्व् अपि साङ्ग-सौरभ्य-नूपुर-सौस्वर्य-श्री-मुख-सौन्दर्य-ग्रहणार्थम् आविर्बभूव । कीदृशस्य मम ? **औत्कण्ठ्येनाश्रूणि कलयतो** धारयतोऽ**क्षिणी** यस्य तस्य ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **भावेन प्रोम्णा निर्जितं वशीकृतं यच्-चेतो मनस् तेन । औत्कण्ठ्येनाश्रुकले वाष्पवर्षिणी अक्षिणी यस्य । शनैर् इति रूप-भूषण-स्वर-च्छवि-क्रमेणेत्य् अर्थः ॥१७॥

> **॥।**

॥ १.६.१८ ॥

**प्रेमातिभर-निर्भिन्न- पुलकाङ्गोऽतिनिर्वृतः ।**

**आनन्द-सम्प्लवे लीनो नापश्यम् उभयं मुने ॥**

**मध्वाचार्यः (भागवत-तात्पर्यम्) :उभयं** द्वितीयं नापश्यं, तम् एवापश्यम् ॥१८॥

———————————————————————————————————————

**श्रीधर-स्वामी (भावार्थ-दीपिका) :** प्रेम्णोऽतिभरेण निर्भिन्न-पुलकान्य् अङ्गानि यस्य । आनन्दानां संप्लवे महा-पुरे परमानन्दे । उभयम् आत्मानं परं च ॥१८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : प्रेम्णोऽतिभरेण** अत्याधिक्येन **निर्भिन्नानि** अतिभिन्नानि **पुलक**-युक्तानि च **अङ्गानि** यस्य सः । प्रेम-रूपाण्य् एव सर्वाण्य् अङ्गानि तदानीम् अभवन्न् इत्य् अर्थः । यद् वा, निःशेषेण भिन्नानि विदीर्णानीव वोढुम् असामर्थ्याद् एवेति भावः । **आनन्द-सम्प्लवे लीनो** लब्धानन्द-मूर्च्छ इत्य् अर्थः । **उभयम्** आत्मानं परं च नापश्यम् ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रेम्णोऽतिभरेणाधिक्येन निर्भिन्नानि मिश्रितानि पुलकवन्त्य् अङ्गानि यस्य सः, कदम्ब-कलिकोपम-काय इत्य् अर्थः । अति-निर्वृतः प्रहृष्टः । आनन्दानां संप्लवे प्रवाहे लीनोऽतिसुख-मूर्च्छितः । उभयं स्वमन्यं च नापश्यम् नाविदम् औत्कण्ठ्य-विवृद्धये हरेस् तिरोधानम् अभूद् इत्य् आह—रूपम् इति । शुचापहं शोकहरं सहसा तद्-रूपम् अपश्यन्न् अहम् उत्तस्थौ व्यत्थितः । उत्तमणलि रूपम् । दुर्मना इवेति प्राप्त-विच्युतानर्घ-रत्नो यथा तद्वत् ॥१८-१९॥

> **॥।**

॥ १.६.१९ ॥

**रूपं भगवतो यत् तन् मनः-कान्तं शुचापहम् ।**

**अपश्यन् सहसोत्तस्थे**[^५३]** वैक्लव्याद् दुर्मना इव ॥**

[^५३]:
    "उत्तस्थौ" इत्य् अपि पाठः क्वचित् । तथाप्य् आत्मनेपद-पाठ एव युक्तः ।


**श्रीधर-स्वामी (भावार्थ-दीपिका) : मनसः कान्तम्** अभीष्टम् । **शुचा** शोकस् ताम् **अपहन्तीति** तथा तत् । **उत्तस्थे** व्युत्थितोऽस्मि ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पुनश् च सहसैव **तद् रूपमपश्यनुत्तस्थे** उत्थितोऽस्मि । यथा प्राप्त्य्-अच्युत-निधिर् जनो दुर्मना भवति, तथैवेत्य् अर्थः ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : _न व्याख्यातम्।_**

> **॥।**

॥ १.६.२० ॥

**दिदृक्षुस् तद् अहं भूयः प्रणिधाय मनो हृदि ।**

**वीक्षमाणोऽपि नापश्यम् अवितृप्त इवातुरः ॥**

**श्रीधर-स्वामी (भावार्थ-दीपिका) :** हृदि मनः प्रणिधाय स्थिरी-कृत्या अवितृप्तोऽहम् आतुरैव अभवम् इति शेषः ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रणिधाय स्थिरीकृत्य ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रणिधाय स्थिरी-कृत्य ॥२०॥

> **॥।**

॥ १.६.२१ ॥

**एवं यतन्तं विजने माम् आहागोचरो गिराम् ।**

**गम्भीर-श्लक्ष्णया वाचा शुचः प्रशमयन्न् इव ॥**

**श्रीधर-स्वामी (भावार्थ-दीपिका) : गिराम् अगोचरः** संवेदनस्य[^५४] विषय-भूत ईश्वरः ॥२१॥

[^५४]:
    वेद-वाचाम् अविषय इति पाठः ।


———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : गिराम् अगोचरः, **यतो वाचो निवर्तन्ते [तै।उ। २.७.१] इति श्रुतेः । सर्वैर् एव वचन-गोचरी-कर्तुम् अशक्योऽपि भगवान् माम् आह—स्वीय-वचन-सौस्वर्यं श्रवणाभ्यां माम् अनुभावयामास । एवं नारदस्य वैध-भक्तिमत्त्वाद् भगवत्-सौरभ्य-सौन्दर्य-सौस्वर्याणां त्रयाणाम् एव माधुर्याणाम् अनुभवः साधक-देहे, अन्येषां सर्वेषां तु तन्-माधुर्याणां सिद्ध-देह एव भावी ज्ञेयः । **शुचस्** तद्-दर्शनोद्भूत-दुःख-शोकान् **प्रशमयन्** दूरीकुर्वन् । अत्र वियोगौत्कण्ठ्यवतः प्रेम्णः सर्वथा तृप्त्य्-अभाव-धर्मत्वाद् **इव**-शब्दः ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **गिरां वाचां कार्त्स्न्येनागोचरो गुणानन्त्यात् । शुचो रूपादर्शनजान् शोकान् । इव-शब्देर् वियोगोत्कं च्यवतः प्रेम्णोऽतृप्ति-धर्मत्वात् ॥२१॥

> **॥।**

॥ १.६.२२ ॥

**हन्तास्मिन् जन्मनि भवान् मा मां द्रष्टुम् इहार्हति ।**

**अविपक्व-कषायाणां दुर्दर्शोऽहं कुयोगिनाम् ॥**

**श्रीधर-स्वामी (भावार्थ-दीपिका) : **हन्तेति सानुकम्प-संबोधने । मा इति **मां द्रष्टुं नार्हति** । यतो न **विपक्वा** दग्धाः **कसाया** मला कामादयो येषां, तेषां **कुयोगिनाम्** अनिष्पन्न-योगानाम् ॥२२॥

———————————————————————————————————————

**जीव-गोस्वामी (क्रम-सन्दर्भः) : **भक्तिः प्रवृत्तात्म-रजस्-तमोपहा [भा।पु। १.५.२८] इत्य् उक्तत्वात् । **कषायो**ऽत्र सात्त्विको वन-वासाद्य्-आग्रहः—


> वनं तु सात्त्विको वासो ग्राम्यो राजस उच्यते ।  
> तामसं द्यूत-सदनं मन्-निकेतं तु निर्गुणम् ॥ [११.२५.२५] इत्य्-आदि ।

उत्कण्ठा-वर्धनार्थं चेदम् ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विमोहेत्य् अत आह—हन्त इति सानुकम्पा-सम्बोधनम् । **अस्मिन् जन्मनि** साधक-देहे **मा** इति **मांद्रष्टुं नार्हति** । **न विपक्वाः** न दग्धाः **कषाया** मलाः कामादयो येषां तेषां **कुयोगिनामहं दुर्दर्शः** अदृश्यः । तुभ्यं तु दर्शनं दत्तम् एवेति त्वं तु कुयोगी न भवसीति भावः ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **तद् उक्तम् आह—हन्तेत्य् अनुकम् पायाम्, अस्मिन् जन्मनि साधक-देहे भवान् मां द्रष्टूं मार्हति, युद् अहम् अविपक्व-कषायाणान् अनिर्दग्ध-कामादि-मलानां कुयोगिनां दुर्दशः । स्वात्म-मात्र-ध्यायिनाम् अदृश्य इत्य् अर्थः । त्वन्तु कुयोगी नेत्यतो दर्शनं ते दत्तम् इति भावः ॥२२॥

> **॥।**

॥ १.६.२३ ॥

**सकृद् यद् दर्शितं रूपम् एतत् कामाय तेऽनघ ।**

**मत्-कामः शनकैः साधु सर्वान् मुञ्चति हृच्-छयान् ॥**

**श्रीधर-स्वामी (भावार्थ-दीपिका) : **कुतस् तर्हि दृष्टोऽसि ? तत्राह—**सकृद् दर्शितं** मयेति **यद् एतत् कामाय** मय्य् अनुरागाय । त्वत्-कामेन किम् ? इत्य् अत आह—**मत्-कामः** पुमान् । **हृच्-छयान्** कामान् ॥२३॥

———————————————————————————————————————

**जीव-गोस्वामी (क्रम-सन्दर्भः) : **तथैवाह—सकृद् इति । येन कषाया अपि नश्यन्तीत्य् आह—मत्-काम इति । **हृच्छयान्** अन्य-वासनाः ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तर्हि हा हा ! पुनर् अप्य् एक-वारं दर्शनं देहि ! इत्य् अत आह—सकृद् इति । एतद् एक-वार-दर्शनं **ते कामाय** तन् मनोरथं साधयितुं योग्यम् इत्य् अर्थः, न तु मुहुर् दर्शनम् । औत्कण्ठस्यानतिवृद्ध्या प्रेम्णोऽप्य् अनतिवृद्धस् तस्य तारुण्यं न स्याद् इति भावः । अत एव जात-प्रेम्णे भक्ताय साधक-देहे एक-वारम् एव दर्शनं ददामीति मम नियमः । यथा साधक-देहे बाल-भूतः प्रेमा वियोगौत्कण्ठ्येन लब्धातिवृद्धिः सिद्ध-देहे तरुणः सन्, स्वाधारं भक्तं मुहुर् अपि मां दर्शयति, साक्षात् सेवयति चेति स्व-भक्त-मनोरथ-पूर्ति-प्रकारम् अहम् एव जानामि, न तु मे स्व-भक्त इति भावः । 

**मत्-कामः**—यो हि मां कामयते, मात्रं मद्-दर्शनालाभेऽपीत्य् अर्थः । **हृच्-छयान्** विषय-वासनाः । अत्रापि सर्वान् मोक्ष्यसि हृच्छयान् इत्य् अनुक्तेर् नारदं प्रति नेदं वाक्यं, किन्तु स्व-भक्तेः स्वभावं त्वं ज्ञापयामासेत्य् एवात्र तत्त्वम् । सर्वम् इदं दैन्य-वर्धनार्थम् इत्य् एके ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : **तर्हि कृपया पुनर् अपि दर्शनं देहीति चेत्-तत्राह—यद् एतद्-रूपं सकृद्-दर्शितं, तत्ते कामाय, कामं तृष्णां वर्धयितुम् इत्य् अर्थः । तृष्णा-वृद्ध्य् अभावे प्रेम्णस् तस्य तारुण्यासिद्धेस् तेन सिद्ध-देहे मद्-रूपानुभवं कृत्स्नं न विन्देद् इति भावः । मत्-कामो मयि सतृष्णः साधुः हृच्छयान् वासनाः, साधारणम् इदं वाक्यं, न तु नारदं प्रतीति बोध्यम् ॥२३॥

> **॥।**

॥ १.६.२४ ॥

**सत्-सेवयादीर्घयापि जाता मयि दृढा मतिः ।**

**हित्वावद्यम् इमं लोकं गन्ता मज्-जनताम् असि ॥**

———————————————————————————————————————

**श्रीधर-स्वामी (भावार्थ-दीपिका) :** अदीर्घयापि सतां सेवया । अवद्यं निन्द्यम् । इमं लोकं देहं हित्वा । मज्-जनतां मत्-पार्षदतां गन्तासि ॥२४॥

———————————————————————————————————————

**जीव-गोस्वामी (क्रम-सन्दर्भः) : मतिर्** इति—अस्खलिता मतिः [भा।पु। १.५.२७] इति स्वयम् उक्ता या, सैव । मतेः फलम् आह—हित्वेति ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : अदीर्घया** अल्पयापि **अवद्यं** निन्द्य-लोकं सांसरिक-जनावासं त्रिभुवनम् एव त्यक्त्वा **मज्-जनतां** मत्-पार्षदत्वं गमिष्यसि ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **सत्-प्रसङ्ग-लभ्योऽहम् इत्य् आह—सदिति । अदीर्घयाल्पयापि अवद्यम् अनित्यत्वान्-निन्द्यम् इदं लोकं हित्वा मज्-जनतां मत्-पार्षदतां गन्तासि ॥२४॥

> **॥।**

॥ १.६.२५ ॥

**मतिर् मयि निबद्धेयं न विपद्येत कर्हिचित् ।**

**प्रजा-सर्ग-निरोधेऽपि स्मृतिश् च मद्-अनुग्रहात् ॥**

**श्रीधर-स्वामी (भावार्थ-दीपिका) : प्रजानां सर्गे** सृष्टौ **निरोधे** संहरेऽपि । प्रजा-सर्गस्य निरोध इति वा ॥२५॥

———————————————————————————————————————

**जीव-गोस्वामी (क्रम-सन्दर्भः) : **ननु यद्य् अन्तरैव सा नश्येत्, तर्हि किं कर्तव्यम् ? तत्राह—मतिर् मयीति । **मतिर्** इति किं वक्तव्यम् ? **स्मृतिश्** चेज् जन्म-विषया ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : न विपद्येत** यतो **मयि निबद्धा**, मयि बद्ध्वा स्थापिता प्रेम्णैवेत्य् अर्थः । मम नित्यत्वात् मतिर् अपि नित्यैवेत्य् अर्थः ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **मतिर् निखिल-कारणत्व-माया-स्पृष्टत्व-विज्ञान-घनत्व-स्वामित्व-सुहृत्त्वादि-गुण-विषया ते बुद्धिः प्रेम्णा मयि निबद्धा कर्हिचिद् अपि न विपद्येत न विनश्येत् । मम नित्यत्वात् सा नित्यं स्थिरा तिष्ठेद् इत्य् अर्थः । प्रजा-सर्ग-निरोधे प्रलये भवान्तरेऽपि स्मृतिश् च पूर्व-सर्वार्थ-विषया न विपद्येतेति प्राक्कल्प-विषया म् इत्य् अस्योत्तरम् ॥२५॥

> **॥।**

॥ १.६.२६ ॥

**एतावद् उक्त्वोपरराम तन् महद्**

**भूतं नभो-लिङ्गम् अलिङ्गम् ईश्वरम् ।**

**अहं च तस्मै महतां महीयसे**

**शीर्ष्णावनामं विदधेऽनुकम्पितः ॥**

**श्रीधर-स्वामी (भावार्थ-दीपिका) : **तत् प्रसिद्धं **महद्-भुतम्,**अस्य महतो भूतस्य निःश्वसितम् एतद् यद् ऋग्-वेद [बृ।आ।उ। २.४.१०] इत्य्-आदि-श्रुतेः । कीदृशम् ? **ईश्वरं** सर्व-नियन्तृ । नभसि लिङ्गं मूर्तिर् यस्य तन् **नभो-लिङ्गम्** । सन्निहितम् अपि न लिङ्ग्यत इत्य् **अलिङ्गं,तस्मै** अदृष्टाय भगवतेऽवनामं प्रणामं विदधे कृतवान् अहम् । तेनानुकम्पितः सन् ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : महद्-भूतम्** इति क्लीब्-लिङ्गं भगवन्-नाम—अस्य महतो भूतस्य निःश्वसितम् एतद् यद् ऋग्-वेद [बृ।आ।उ। २.४.१०] इत्य्-आदि-श्रुतेः । तेन यस्य निःश्वसितम् एव चत्वारो वेदास् तस्य वचनं ततोऽप्य् अतिप्रमाणम् इति भावः । ईश्वरम् अतिनिकृष्टाय दासी-पुत्रायापि मह्यं तथा वर-प्रदानं यद् इदम् अपि तस्यैकम् ईश्वरत्वम् इति भावः । **नभसिआकाश** एव **लिङ्गं** चिह्नं श्री-मुख-वचन-रूपं यस्य तत् यतो न लिङ्ग्यते न लक्ष्यते चक्षुर्भ्याम् अदृष्टत्वाद् **अलिङ्गम्** ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **भूतं सत्यं, तस्य वा एतस्य महतो भूतस्य [बृ।आ।उ। २.४.१०] इति । श्रवणात्, अन्वर्थ-तदाख्यं वा, उपरराम तूष्णीम् अस्थात् । तत् कीदृक्? नभस्याकाशे श्री-मुख-वाक्य-रूपं लिङ्गं यस्य तत् । न लिङ्ग्यते ज्ञायते भक्ति-हीनैर् इन्द्रियैर् इत्य् अलिङ्गं, दासी-पुत्रायापि मह्यम् ईदृक्-पदार्पणाद् ईश्वरम्, अवनामं प्रणामम् ॥२६॥

**॥।**

**॥ १.६.२७ ॥**

**नामान्य् अनन्तस्य हत-त्रपः पठन्**

**गुह्यानि भद्राणि कृतानि च स्मरन् ।**

**गां पर्यटंस् तुष्ट-मना गत-स्पृहः**

**कालं प्रतीक्षन् विमदो विमत्सरः ॥**

**श्रीधर-स्वामी (भावार्थ-दीपिका) : अनन्तस्य**[^५५]**नामानिपठन्न्** अनवरतं गृणन् **हत-त्रपस्** त्यक्त-लज्जो **विमत्सरो** जातोऽस्मीति शेषः ॥२७॥

[^५५]:
    अनन्तस्येत्य् आदि गृणन्न् इत्य् अन्तः पाठः प्राचीन-पुस्तकेषु न दृश्यते ।


———————————————————————————————————————

**कैवल्य-दीपिका : नामानि** इति । ईदृशस्य च कृत-कृत्यतया प्रियातिथित्वत् मृत्युं प्रतीक्षकत्वात् न किञ्चिद् वै कल्यम् अस्तीत्य् आह—**नामानि** इति । **त्रपा** लज्जा । **कृतानि** कर्माणि । **कालं** मृत्युम् । अपदः अस्वीकृत-स्थान-विशेषः । इत आरभ्य नारदः कुन्तीत्य्-आदि-शब्दौ वक्तृ-निर्देश-मात्र-विवक्षया न तु भक्ति-विवक्षयेति ज्ञेयम्, विष्णु-ग्रहणस्य ज्ञापकत्वात् ॥२७॥ [मु।फ। १९.२७]

———————————————————————————————————————

**जीव-गोस्वामी (क्रम-सन्दर्भः) :गुह्यानि** गोप्यानि यानि **भद्राणि** सर्वोत्तमानि **कृतानि**, प्रेयस्य्-आदिभिः सह प्रेम-परिपाटी-मय-लीलाः, तानि तु यथाधिकारं **स्मरन्न्** एव, न तु प्रकाशयन् । तत एव **तुष्ट-मनाः** स्पृहान्तर-शून्यश् च सन् पूर्वत एव तु **विमदो विमत्सरश्** च सन्, केवलं **कालं** तत्-कृपावसरं **प्रतीक्षमाणोऽहं** बभूवेति शेषः ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : कृतानि** चरितानि **कालं प्रतीक्षन्,**"स कालो मे कदा भविष्यति यत्र तत्-पार्षदतां यास्यामीति भगवत्-पार्षदो भविष्यामि ? कोऽन्यो वराको मत्-समः ?" इत्य् एवं मद-मत्सरौ मम नाभूताम् ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : **कृतानि चरितानि, गां पृथिवीं, कालं प्रतीक्षन् स कालो मे कदायास्यति यत्र तज्-जनता भाविनीति तम् अपेक्षमाणः, कोऽन्यो वराको मत्-तुल्ये भवेद् इति मद-मत्सर-शून्यः ॥२७॥

**॥।**

॥ १.६.२८ ॥

**एवं कृष्ण-मतेर् ब्रह्मन् नासक्तस्यामलात्मनः ।**

**कालः प्रादुरभूत् काले तडित् सौदामनी यथा ॥**

**श्रीधर-स्वामी (भावार्थ-दीपिका) : काले** स्वावसरे **कालो** मृत्युः **प्रादुरभूद्** आविर्बभूव । अकस्मात् प्रादुर् भावे दृष्टान्तः—**तडिद्** इवेति । **सौदामनीति** विशेषणं स्फुटत्व-प्रदर्शनार्थम् । तथा हि सुदामा[^५६] माला, तत्र भवा सौदमनी मालाकारेत्य् अर्थः । यद् वा, सुदामा-नामा कश्चित् स्फटिक-पर्वतः । ततः तेनैक-दिग् इति सूत्रेणाण् । स्फटिकादि-मय-पर्वत-प्रान्ते भवा हि विद्युद् अति-स्फुटा भवति, तद्वद् इत्य् अर्थः । यद् वा, तडिद् इत्य् अन्तिके इत्य् अर्थः । तडिद् इत्य् अन्तिक-वधयोर् इति नैरुक्त-स्मरणात् ॥२८॥

[^५६]:
    सुदामेत्य् आरम्भ्य नैरुक्त-स्मरणाद् इत्य् अन्तो ग्रन्थः प्राचीन-पुस्तकेषूपलब्धः ।


———————————————————————————————————————

**जीव-गोस्वामी (क्रम-सन्दर्भः) : कालस्** तत्-कृपावसरः **प्रादुरभूत्** । **काले** प्रारब्ध-क्षये । यथावग्रह-क्षये **तडित्सौदामनीति**—गो-बलीवर्द-न्यायेन चानधिकार्थम् इदम् ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : काले** मम स्थूल-देह-भङ्ग-समये **कालः प्रादुरभूत्,** यं कालं प्रतीक्षमाणः पूर्वं चिराद् अभूवं स इत्य् अर्थः । राज्ञो गमन-समये तस्य गमन-समयम् इतिवत् । बुद्धिर् हि भगवति अभेदेऽपि भेदं जनयतीत्य् अनुन्यासः कालयोस् तयोर् अकस्माद् युगपद् एवाधाराधेय-भावेन प्रादुर्भावे दृष्टान्तः । **तडिति** विद्युति **सौदामनी** यथा । एकस्यां सौदामिन्यां तथैवान्या सौदामिनी कदाचिद् यथा भवति, तथैव मम पाञ्चभौतिक-देह-भङ्ग-काले एव पार्षद-देह-प्राप्ति-कालेऽभूद् इत्य् अर्थः ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **काले प्राकृत-मद्-देह-भङ्ग-समये कालो मम तज्-जनतार्पकः प्रादुर् अभूत् यं चिरात् प्रतीक्षमाणोऽहम् अभूवं सोऽभ्यागमदित्य् अर्थः । कालः सर्वदास्तीति । वद् एकस्यैक-कालस्य विशेषाद् आधाराधेय-भावः । तथात्वे दृष्टान्तः—तड् इति यथा सौदामिनीति एकस्यां विद्युति यथान्या भवति तद्वत्, ताडयतीति तडिद् आघातकरी, सुदामा स्फटिक-गिरिस् तत्-प्रान्ते भवात् सौदामनी प्रकाशकरी । तेनैक दिक् [पा। ४.३.११२] इति सूत्रादण् । एवं पूर्वः कालः प्राण-हरः, परस्तु तज्-जनतार्पक इति भावः ॥२८॥

> **॥।**

॥ १.६.२९ ॥

**प्रयुज्यमाने मयि तां शुद्धां भागवतीं तनुम् ।**

**आरब्ध-कर्म-निर्वाणो न्यपतत् पाञ्च-भौतिकः ॥**

**श्रीधर-स्वामी (भावार्थ-दीपिका) : **प्रयुज्यमाने मयि ताम् इति । अयम् अर्थः—हित्वावद्यम् इमं लोकं गन्ता मज्-जनताम् असि [१.६.२४] इति या भागवती भगवत्-पार्षद-रूपा **शुद्धा** सत्त्व-मयी **तनुः** प्रतिश्रुता, **तां** प्रति भगवता **मयि प्रयुज्यमाने** नीयमाने **आरब्धं** यत् **कर्म** तन्-**निर्वाणं **समाप्तं यस्य, आरब्ध-कर्मणो निर्वाणम् एव यस्येति वा, स **पञ्च-भूतात्मको **देहो **न्यपतत्** । अनेन पार्षद-तनूनाम् अकर्मारब्धत्वं शुद्धत्वं नित्यत्वम् इत्य्-आदि 

सूचितं भवति ॥२९॥

———————————————————————————————————————

**जीव-गोस्वामी (प्रीति-सन्दर्भः, ११) :** हित्वावद्यम् इमं लोकं गन्ता मज्जनताम् असि [भा।पु। १.६.२४] इति या तनुः श्री-भगवता दातुं प्रतिज्ञाता, **तां भागवतीं** भगवद्-अंश-ज्योतिर् अंश-रूपां **शुद्धां** प्रकृति-स्पर्श-शून्यां **तनुं** प्रति श्री-भगवतैव **मयि प्रयुज्यमाने** नीयमाने **आरब्धं** यत् **कर्म** तन्-**निर्वाणं** समाप्तं यस्य, स **पाञ्चभौतिकोन्यपतद्** इति । प्राक्तन-लिङ्ग-शरीर-भङ्गोऽपि लक्षितः । तादृश-भगवन्-निष्ठे प्रारब्ध-कर्म-पर्यन्तम् एव तत्-स्थितेः । इत्थम् एव टीका च—अनेन पार्षद-तनूनाम् अकर्मारब्धत्वं शुद्धत्वं नित्यत्वम् इत्य्-आदि सूचितं भवति इत्य् एषा ॥२९॥

———————————————————————————————————————

**जीव-गोस्वामी (क्रम-सन्दर्भः) : भागवतीं** भगवद्-अङ्ग-ज्योतिर् अंश-रूपां **शुद्धां** प्रकृति-स्पर्श-शून्याम् । **न्यपतद्** इति प्राक्तन-लिङ्ग-शरीर-भङ्गोऽपि लक्षितः । तादृश-भगवन्-निष्ठे प्रारब्ध-कर्म-पर्यन्तम् एव तत्-स्थितेः । इत्थम् एव तीका च—अनेन पार्षद-तनूनाम् इत्य्-आदि ॥२९॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तां पूर्वोक्तां हित्वावद्यम् इमं लोकं गन्ता मज्-जनताम् असि [भा।पु। १.६.२४] इति भगवता प्रतिश्रुतां **शुद्धां** शुद्ध-सत्त्वमयीं यतो **भागवतीं,** न तु मायिकीं, **तनुं** प्रति **मयि प्रयुज्यमाने** भगवतैव नीयमाने सति मम **पाञ्चभौतिको** देहो **न्यपतत्** । गोषु दुह्यमानासु गत इति दोहन-गमनयोर् इव मम भौतिक-देह-त्याग-चिन्मय-देह-प्राप्त्योस् तुल्य-कालत्वम् एवाभूद् इत्य् अर्थः । हित्वावद्यम् इमं लोकम् इति भवद्-उक्तौ क्त्वा-प्रत्ययस् तुल्य-काल एव । यद् उक्तम्—क्वचित् तुल्य-कालेऽपि उपविश्य भुङ्क्ते ऋणत्-कृत्य पतति चक्षुः संमील्य हसति मुखं व्यादाय स्वपितीत्य् आदिकम् उपसङ्ख्येयम् इति भाषा-वृत्तौ, अनेन पार्षद-तनूनाम् अकर्मारब्धत्वं शुद्धत्वं नित्यत्वम् इत्य्-आदि सूचितं भवति इति श्रीधर-स्वामि-चरणाः । 

अत्र **आरब्धानां कर्मणां** तापकत्वाद् अग्नि-तुल्यानां **निर्वाणो** नाशो यत्र स इति बहुव्रीहिणा न केवलं तदानीम् एव प्रारब्ध-नाश इति लभ्यते, देह-पातात् पूर्व-कालेऽपि तन्-नाशे तत्-प्रयोग-सिद्धेः, न च जात-प्रेम्णो भक्तस्यापि प्रारब्धं तिष्ठतीति शुद्ध-भक्तानां मतं, साधन-दशायाम् एव तन्-नाशात् । यद् वक्ष्यते प्रियव्रत-कथायाम्—


> नैवं-विधः पुरुष-कार उरुक्रमस्य  
> पुंसां तद्-अङ्घ्रि-रजसा जित-षड्-गुणानाम् ।  
> चित्रं विदूर-विगतः सकृद् आददीत  
> यन् नामधेयम् अधुना स जहाति तन्वम्[^५७] ॥ [भा।पु। ५.१.३४]

[^५७]:
    बन्धम् इति भागवत-मूले पाठः।


अस्यार्थः—_एवं-विधं पौरुषंन चित्रम्_ । चित्रं खल्व् एतद् एव । किं तद् ? इत्य् अत आह—_विदूर-विगतो_ऽन्त्यजोऽपि _यन् नामधेयं सकृद् आददीत_ यः सः _अधुना_ नाम-ग्रहण-सम-काल एव _तन्वं_ तनूं _जहाति_ । अत्र नाम-ग्रहण-सम-काल तनू-त्यागादर्शनात् तन्वारम्भकं प्रारब्ध-कर्मैव तनू-शब्देन लभ्यते इत्य् एके प्राहुः । अपरे तु भक्ति-सम्पर्कात् स्पर्श-मणि-न्यायेन त्रिगुण-मयी-तनूर् एव त्रिगुणातीता भवति, ध्रुवादौ तथा दर्शनात् । अत्र तस्यास् त्रैगुण्य-त्याग एव तनू-त्याग उच्यते । 

एतच् च रासारम्भे—जहुर् गुण-मयं देहं [भा।पु। १०.२९.११] इत्य् अत्र प्रपञ्चयिष्यते । क्वचित् तु मतान्तरोत्खाताभावार्थं स्व-भक्तानां देह-त्यागोऽपि भगवता दर्श्यत इत्य् आहुः, यथा जात-प्रेम्णोऽपि नारदस्य देह-त्यागस् तद् अपि प्रारब्ध-कर्म-नाशे भक्त्य्-आरम्भ एव व्याख्येयः । यद् उक्तं श्री-रूप-गोस्वामि-चरणैः नामाष्टके—


> यद् ब्रह्म-साक्षात्-कृति-निष्ठयापि   
> विनाशम् आयाति विना न भोगैः ।  
> अपैति नाम स्फुरणेन तत् ते  
> प्रारब्ध-कर्मेति विरौति वेदः ॥ [नामाष्टक, ४] इति ।

प्रारब्ध-नाश एव देह-पात इत्य् अभिप्राये प्रारब्ध-कर्म-निर्वाणे न्यपतत् पाञ्चभौतिक इति सप्तम्य्-अन्तम् एव पदं प्रयुज्यते इत्य् अवधेयम् । तद् अप्रयुज्य बहुव्रीहि-प्रयोगेण भक्तानां प्रारब्ध-कर्म-निर्वाणाधिकरणीभूत एव देहः पतेत्, न तु ततोऽन्य इति ज्ञापितम् ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : **तदा तज्-जनताम् अगमम् इत्य् आह—तां मज्-जनतां गन्तासीति भगवता दातुं प्रतिज्ञातां शुद्धाममायैकीं यतो भागवतीं भगवत्-सङ्गल्प-प्रवृत्त-परख्य-शक्ति-सिद्धां तनुं प्रति मयि प्रयुज्यमाने भगवतैव नीयमाने सति पाञ्च-भौतिको देहो न्यपतत् । कीदृशः? आरब्धानां तद् इच्छयैव दग्ध-पट-न्यायेन स्थितानां कर्मणं वह्नि-तुल्यानां निर्वाणो यत्र सः । अत्र तत्पात-तत्-प्राप्त्योर् एक-कालत्वम्, उपविश्य भुङ्क्ते इत्य्-आदि । परात्मकत्वात् पूर्व-सिद्धो विज्ञानानन्द-रूपः पर-व्योम-शोभाभूतः पार्षद-विग्रह-व्युहो विभाति, तेनैकतमेन सद्-धर्म-भूत-ज्ञानारूढ-सायुज्यम् अभूत् । भगवद् अनुग्रहान्-मुक्तस्य पार्षद-तनुलाभः इति कठाः पठन्ति—यम् एवैष वृणृते तेन लभ्यस् तस्यैष आत्मा विवृणृते तनुं स्वाम् [क।उ। २.२२] इति । पूर्व-सिद्धा सा तनुः इति ताण्डिनः अश्व इव रोमाणि विधूय पापं धृत्वा शरीरम् अकृतं कृतात्मा ब्रह्म-लोकमभि सम्भवानि [छा।उ। ८.१३.१] इति । एवम् इहैव वक्ष्यात—


> वसन्ति यत्र पुरुषाः सर्वे वैकुण्ठ-मूर्तयः ।   
> येऽनिमित्त-निमित्तेन धर्मेणाराधयन् हरिम् ॥ [भा।पु। ३.१५.१४] इति ॥२९॥  
> **॥।**

॥ १.६.३० ॥

**कल्पान्त इदम् आदाय शयानेऽम्भस्य् उदन्वतः ।**

**शिशयिषोर् अनुप्राणं विविशेऽन्तर् अहं विभोः ॥**

**श्रीधर-स्वामी (भावार्थ-दीपिका) : इदं** त्रैलोक्यम् आदाय उपसंहृत्य **उदन्वत** एकार्णवस्य **अम्भसि शयने** श्री-नारायणो **शिशयिषोः** शयनं कर्तुम् इच्छोर् **विभोर्** ब्रह्मणोऽ**न्तर्** मध्यम् **अनुप्राणं** निःश्वासेन सह **विविशे** प्रविष्टोऽहं, 


> ततोऽवतीर्य विश्वात्मा देहम् आविश्य चक्रिणः ।   
> अवाप वैष्णवीं निद्राम् एकी-भूयाथ विष्णुना ॥ इति कौर्मोक्तेः । 

“स्वायनेऽम्भसि” इति पाठे _स्वायने_ स्वस्यायने आश्रयेऽ**म्भसि शिशयिषोर् **ब्रह्मण** **इति श्री-नारायणेनाभेद-विवक्षयोक्तम् इत्य् अवगन्तव्यम् ॥३०॥

———————————————————————————————————————

**जीव-गोस्वामी (क्रम-सन्दर्भः) : विविश** इत्य्-आदि लीलयैवेति ज्ञेयम् ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु तव नित्य-तनुत्वे कथम् अस्मिन् कल्पे स्वायम्भुवे मन्वन्तरे उत्सङ्गान् नारदो जज्ञे इति ब्रह्मणः सकाशात् तव जन्म-प्रसिद्धिः ? सत्यम्, नित्य-तनोर् एव भगवतो लीला-विशेषार्थं देवक्य्-आदि-गर्भे प्रवेश इव ममापि ब्रह्म-पुत्रत्व-लीलार्थं पूर्व-कल्पान्त एव ब्रह्म-शरीरे प्रवेशोऽभूद् इत्य् आह—कल्पान्त इति । इदं त्रैलोक्यम् आदाय उपसंहृत्य उदन्वतः एकार्णवस्याम्भसि शयाने श्री-नारायणे शिशयिषोः शयनं कर्तुम् इच्छोर् विभोर् ब्रह्मणः अन्तर् मध्यम् अनु प्राणं विविशे प्रविष्टोऽहम् । 


> ततोऽवतीर्य विश्वात्मा देहम् आविश्य चक्रिणः ।  
> अवाप वैष्णवीं निद्राम् एकीभूयाथ विष्णुना ॥ इति कूर्मोक्तः ।

“स्वायनेऽम्भसि” इति पाठे स्वायने स्वस्याधिकरणेऽम्भसीति नारायणेऽम्भसीत नारायणेनाभेद-विवक्षयेति मन्तव्यम् ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु चेन्-नित्य-तनुस् तत्-पार्षदस् त्वम् अभूस् तर्हि कल्पेऽस्मिन् स्वायम्भूवीयेऽस्तरे विरिञ्चात्तव जन्म कथम् उत्सङ्गान्-नारदो जज्ञे [भा।पु। ३.१२.२३] इति पठते? सत्यं, हरेर् लीला-विशेषाय देवकी-गर्भे इव ममापि विरिञ्च-पुत्रत्व-लीलार्थं पूर्व कल्पान्ते विरिञ्च-देहे प्रवेश इत्य् आशयेनाह—इदं त्रैलोक्यम् आदायोपसंहृत्य उदन्वत एकार्णवस्याम्भसि शयाने नारायणेऽधिकरणे शिशयिषोर् विभोर् विरिञ्चस्य अन्तर्मध्येऽनुप्राणं निश्वासेन सह विविशेऽहं प्रविष्टः । 


> ततोऽवर्तीर्य विश्वात्मा देहम् आविश्य चक्रिणः ।   
> अवाप वैष्णवीं निद्राम् एकीभूयाथ विष्णुना ॥ इति कूर्म-वाक्यां ॥३०॥  
> **॥।**

॥ १.६.३१ ॥

**सहस्र-युग-पर्यन्ते उत्थायेदं सिसृक्षतः ।**

**मरीचि-मिश्रा ऋषयः प्राणेभ्योऽहं च जज्ञिरे ॥**

**श्रीधर-स्वामी (भावार्थ-दीपिका) :** प्राणेभ्य इन्द्रियेभ्योऽहं मरीचि-मिश्रास् तन्-मुख्या ऋषयश् च जज्ञिरे ॥३१॥

———————————————————————————————————————

**जीव-गोस्वामी (क्रम-सन्दर्भः) : **सहस्र-युगेति । युग-शब्दोऽत्र चतुर्युग-परः । जज्ञिमह इति वक्तव्ये **जज्ञिर** इत्य् आर्षम् । **मरीचि-मिश्रा** इत्य् अस्यायं भावः । यथा मरीच्य्-आदीनां ब्राह्म-कल्पाद् अनुवृत्तानां सम्प्रति सुप्त-प्रबुद्धतैव जन्मोच्यते, तथेति ज्ञेयम् । अत्रेदं विवेचनीयम्—

सर्वेषु वैकुण्ठेषु, सर्वेषु कालेषु च, श्री-नारदस्य नित्यता श्रूयत इति । यद्यप्य् एतन् न घटते, तथापि नित्य-श्री-नारद-सारूप्यादिकं प्राप्तं महा-भागधेयं जीव-विशेषम् अवलम्ब्य घटत इति ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : सहस्र-युगस्य पर्यन्ते** परिसमाप्तौ पूर्व-कल्पान्ते एतत्-कल्पादाव् इत्य् अर्थः । **मरीचि-मिश्रा** मरीच्य्-आद्यः **प्राणेभ्यः** इन्द्रियेभ्यः **जज्ञिमह** इति वक्तव्ये जज्ञिरे इत्य् आर्षम् ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : **सहस्र-युगस्य पर्यन्ते ऽवसाने एतत्-कल्पारम्भे विष्णोः सकाशाद् उत्थायेदं जगत् सिसृक्षते विरिञ्चस्य प्राणेभ्यो मरीचि-मिश्रास् तत्-प्रभृतयोऽहं च जज्ञिमहे प्रथम-पुरुष आर्षः ॥३१॥

> **॥।**

॥ १.६.३२ ॥

**अन्तर् बहिश् च लोकांस् त्रीन् पर्येम्य् अस्कन्दित-व्रतः ।**

**अनुग्रहान् महा-विष्णोर् अविघात-गतिः क्वचित् ॥**

**श्रीधर-स्वामी (भावार्थ-दीपिका) : **ये कर्मिणस् ते बहिर् न यान्ति, ये तप-आदिभिर् ब्रह्म-लोकं[^५८] गतास् तेऽन्तर् न यान्ति । अहं तु **महा-विष्णोर् अनुग्रहाद्** अखण्डित-ब्रह्म-चर्य-व्रतः सन्न् **अन्तर् बहिश् च पर्येमि** पर्यटामि । **क्वचिद्** अप्य् **अविघाता** अप्रतिहता **गतिर्** यस्य सः ॥३२॥

[^५८]:
    ‘बहि-लोकं गताऽ इत्य् अपि पाठः ।


———————————————————————————————————————

**जीव-गोस्वामी (क्रम-सन्दर्भः) : अस्कन्दित-व्रतो** निश्चल-भगवद्-भक्ति-नियमः । क्वचिद् वैकुण्ठादाव् अपि ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न च मरीच्य्-आदयः प्राकृताः स्व-स्व-कर्म-पतिताः इवाहं क्वापि कर्मणि नापि सनकाद्या इव ज्ञानेऽपि नियुक्तः, किं त्व् अहं प्रवृत्ति-निवृत्ति-धर्मातीतो हरिं भजन्न् एव स्वच्छन्देन वर्ते इत्य् आह—अन्तर् इति । ये कर्मिणस् ते बहिर् न यान्ति । अशक्तैः तप-आदिभिर् ब्रह्म-लोकं गता अन्तर् न यान्ति कर्म-बन्ध-भीतेः । अहं तु अखण्डित-स्व-भक्ति-निष्ठः सन्न् **अन्तर् बहिश्** च **पर्येमि** पर्यटामि । यद् वा, बहिर् ब्रह्माण्डात् महा-वैकुण्ठेऽपि अत एवोक्तं नारसिंहे—


> सनकाद्या निवृत्ताख्ये ते च धर्मे नियोजिताः ।  
> प्रवृत्ताख्ये मरीचाद्या मुक्त्वैकं नारदं मुनिम् ॥ इति ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **अस्कन्दितोऽखण्डितो व्रतो ब्रह्मचर्य-लक्षणो यस्य सोऽहं ब्रह्माण्डस्यान्तः तस्माद्-बहिश् च परम-व्योम्नि पर्येमीति मुक्तत्वं स्वसस्योक्तम् । श्रुतिश् च तस्यैवं भावम् आह— स स्वराड् भवति, तस्य सर्वेषु लोकेषु कामचारो भवति [छा।उ। ७.२५.२] इत्य्-आद्या, मरीच्याद्य् आस्त्वजात-मुक्तित्वात्तद् अन्तः सन्तीति ॥३२॥

> **॥।**

॥ १.६.३३ ॥

**देव-दत्ताम् इमां वीणां स्वर-ब्रह्म-विभूषिताम् ।**

**मूर्च्छयित्वा हरि-कथां गायमानश् चराम्य् अहम् ॥**

**श्रीधर-स्वामी (भावार्थ-दीपिका) : **किम् इति पर्यटसि ? ईश्वराज्ञया लोक-मङ्गलार्थम् इत्य् आह चतुर्भिः । **देवेन** ईश्वरेण **दत्ताम्** । **स्वरा** निषाद-र्षभ-गान्धार-षड्ज-मध्यम-धैवत-पञ्चमा इति सप्त त एव **ब्रह्म**, ब्रह्माभिव्यञ्जकत्वात्, तेन **विभूषिताम्** । स्वतः-सिद्ध-सप्त-स्वराम् इत्य् अर्थः । **मूर्च्छयित्वा** मूर्च्छनालापवतीं कृत्वा ॥३३॥

———————————————————————————————————————

**जीव-गोस्वामी (क्रम-सन्दर्भः) : देवः** श्री-कृष्ण एव । लिङ्ग-पुराणे उपरि-भागे तेनैव स्वयं तस्य वीणा-ग्राहणं हि प्रसिद्धम् । स्वरानां ब्रह्मत्वम् अत्र तस्यां वीणायां विन्यस्तानां तेषां सहसा श्री-कृष्ण-स्फोरकता-शक्तेः । सा च—शब्द-ब्रह्मणि निर्भात-हृषीकेश-पदाम्बुजं [भा।पु। ६.५.२२] इति तद्-विधानुभावात् । देव-दत्ताम् इति कृतोपकारकतायाः स्मर्यमाणत्वेन तम् अनुसन्धायैव तद्-उक्तेः ॥३३॥ [कृष्ण-सन्दर्भ ६०]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्वर्गापवर्ग-विलक्षणा सर्वैर् अन्यैर् दुर्लभा मम भोग-सामग्री तु सदा सर्वेत्रेत्य् आह द्वाभ्याम् । **देवेन** श्री-कृष्णेन **दत्तां** लिङ्ग-पुराणे तेनैव स्वयं तस्य वीणा-ग्राहणं हि प्रसिद्धम् । स्वराः षड्जादय एव ब्रह्म-स्फोरकत्वाद् ब्रह्म मूर्च्छयित्वा मूर्च्छनालापवतीं कृत्वा ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **किम् अर्थं पर्येषीति चेद् ईश्वराज्ञया लोक-मङ्गलायेत्य् आह—देवेति चतुर्भिः । देवेन कृष्णेन दत्ताम्, एवं लैङ्गे प्रसिद्धेः । स्वरा निषादादयस्त एव ब्रह्म-व्यञ्जकत्वाद्-ब्रह्म तेन विभूषितां स्वत-ःसिद्ध-सप्त-स्वराम् इत्य् अर्थः । मूर्छयित्वा मूर्छनालापवतीं कृत्वा ॥३३॥

> **॥।**

॥ १.६.३४ ॥

**प्रगायतः स्व-वीर्याणि तीर्थ-पादः प्रिय-श्रवाः ।**

**आहूत इव मे शीघ्रं दर्शनं याति चेतसि ॥**

**श्रीधर-स्वामी (भावार्थ-दीपिका) : **स्व-प्रयोजनम् आह—प्रगायत इति ॥३४॥

———————————————————————————————————————

**जीव-गोस्वामी (क्रम-सन्दर्भः) : **श्री-भगवतः प्रियश्रवस्त्वं नाम मत्तः सर्वेषां सुखम् एव भवतात् नैतरत् इति दया-मात्रापेक्षया, न तु स्व-प्रतिष्ठेच्छयेति विवेचनीयम् । अत्र यद्-रूपेण वीणा ग्राहिता, तद्-रूपेणैव चेतसि दर्शनं स्वारस्य-लब्धम् ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रियश्रवा इति । स्व-यशः-प्रियत्वाद् यत्र यत्र यशो-गानं तत्रायाति । **तीर्थ-पाद **इति यत्रायाति तत् तीर्थं भवति । **आहूत** इव आह्वानं विनापीति भगवतो भक्ति-वश्यत्वम् उक्तम् ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **आहूत इवेति विनाप्य् आह्वानं, चेतसीत्य् उपलक्षणं 


> नाहं वसामि वैकुण्ठे योगिनां हृदये न च ।   
> मद्-भक्ता यत्र गायन्ति तत्र तिष्ठामि नारद ॥ इति भारतात् ॥३४॥  
> **॥।**

॥ १.६.३५ ॥

**एतद् ध्य् आतुर-चित्तानां मात्रा-स्पर्शेच्छया मुहुः ।**

**भव-सिन्धु-प्लवो दृष्टो हरि-चर्यानुवर्णनम् ॥**

**श्रीधर-स्वामी (भावार्थ-दीपिका) : **पर-प्रयोजनम् आह—एतद् धीति । **मात्रा** विषयास् तेषां **स्पर्शा** भोगास् तेषाम्  **इच्छया आतुराणि चित्तानि** येषां तेषां **हरि-चर्यानुवर्णनं** यद् **एतद्** एव **भव-सिन्धौ प्लवः** पोतः । न केवलं श्रुति-प्रामाण्येन, किन्त्व् अन्वय-व्यतिरेकेभ्यां दृष्टः एवेत्य् अर्थः ॥३५॥

———————————————————————————————————————

**सनातन गोस्वामी (ह।भ।वि। १०.५३१) :** **मुहुर् मात्राणां** विषयाणाम् उपभोगस्येच्छया **आतुराणि** विकलानि **चित्तानि** येषां, तेषाम्  अपि **हरेः चर्याया** लीलाया **अनुवर्णनं** यत् । यद् वा, मुहुर् आतुर-चित्तानां मात्रास्पर्शेच्छयापि यत् हरि-चर्यानुवर्णनम्, **एतद्** एव हि निश्चितं **भव-सिन्धोःप्लवः** पोतः सुखोत्तर-साधनम् । न केवलं श्रुति-प्रामाण्येन, किं तु अन्व्यय-व्यतिरेकाभ्यां **दृष्ट** एवेत्य् अर्थः ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रकरणार्थम् उपसंहरति—एतद् इति । **मात्रा** विषयाः, तेषां **स्पर्शा** भोगाः, तद्-इच्छया **व्याकुल-चित्तानां** यो **भव-सिन्धुः,** तस्य **प्लवः** पोतः । **दृष्टो **मया साक्षात् प्रत्यक्षीकृतः, नात्र प्रमाणापेक्षेति भावः । **एतद्** एव हि **हरि-चरितस्यानुवर्णनम्** । अत्र सर्वत्रैव बह्व्-अङ्गाया अपि भक्तेः कीर्तनस्य मुख्यत्वात् कीर्तनोपलक्षिता सर्वैर् एव भक्तिर् ज्ञेयः ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रकरणार्थम् उपसंहरति—मात्राणां शब्द-स्पर्शादि-विषयाणां स्पर्शाः श्रोत्रादिभिर् अनुभवास् तेषाम्  इच्छया आतुर-चित्तानां जनानां यो भव-सिन्धुस् तस्य प्लवः पोतो मयैतद्-दृष्टः प्रत्यक्षी-कृतः । न चात्र प्रमाणापेक्षेति भावः । एतत् किं? तत्राह—हरिचर्येति । अत्र भक्तेः कीर्तन-प्रधानत्वम् अभिमतम् ॥३५॥

> **॥।**

॥ १.६.३६ ॥

**यमादिभिर् योग-पथैः काम-लोभ-हतो मुहुः ।**

**मुकुन्द-सेवया यद्वत् तथात्माद्धा न शाम्यति ॥**

**श्रीधर-स्वामी (भावार्थ-दीपिका) : **एतद् एवेत्य् उक्तम् अवधारणम् अनुभावेन द्रढयति—यमादिभिर् इति । **यमादिभिस् तथा न शाम्यतियद्वन् मुकुन्द-सेवयाद्धा** साक्षाद् **आत्मा** मनः शाम्यति । कथञ्चिन् मुकुन्द-सेवा-मात्रेण शाम्यति, किं पुनस् तद्-गुण-वर्णनेनेति भावः ॥३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भक्ति-सद्-भाव एव निस्तार इति निर्धारेऽपि यथा केवलया भक्त्या आत्मा साक्षात् शाम्यति न तथा भक्ति-मिश्रैर् योग-ज्ञानादिभिर् इत्य् आह । यमादिभिस् तथा न शाम्यति यद्वन् मुकुन्द-सेवया अद्धा साद्षाद् एव । अत्र पुरेह भूमन्न् [भा।पु। १०.१४.६] इत्य्-आदिना, नैष्कर्म्यं [भा।पु। १.५.२२] इत्य्-आदिना च योगादीनां भक्ति-राहित्ये वैयर्थ्याभक्ति-मिश्रैर् एव यमादिभिर् इति लभ्यते । अतस् तैर् आत्मा यद्यपि शाम्यति तद् अपि यद्वन् मुकुन्द-सेवया यमादि-विना-भूतत्वात् केवलयेत्य् अर्थः । तत्र भवतानुदित-प्रायं [भा।पु। १.५.८] इत्य्-आदिना तथात्माद्धा न शाम्यतीत्य् अन्तेन ग्रन्थेन भक्तेर् एव निस्तारोपायत्वेनोक्तेऽपि तस्यास् त्रैविध्यं दृश्यते केवलत्वं प्राधान्यं गुण-भावश् च । त्यक्त्वा स्व-धर्मं [भा।पु। १.५.१७] इत्य्-आदिषु, अहं पुरातीत-भव [भा।पु। १.५.२३] इत्य्-आदिषु च केवलत्वम् । 


> कुर्वाणा यत्र कर्माणि भगवच्-छिक्षयासकृत् ।  
> गृणन्ति गुण-नामानि कृष्णस्यानुस्मरन्ति च ॥ [भा।पु। १.५.३६] इत्य्-आदिषु प्राधान्यम् ।  
> यद् अत्र क्रियते कर्म भगवत्-परितोषणम् ।  
> ज्ञानं यत् तद्-अधीनं हि भक्ति-योग-समन्वितम् ॥ [भा।पु। १.५.३५] 

तत्र केवलत्वे निष्कामाधिकारिणो भक्तिर् अनन्या शुद्धा निर्गुणा उत्तमा अकिञ्चनेत्य् आदि नाम्नी प्रेम-फला भवति । प्राधान्ये कर्म-मिश्रा-ज्ञान-मिश्रा-योग-मिश्रेत्य्-आदि-नाम्नी भक्तिः शान्ताधिकारिणो रति-फला कस्यचिन् मोक्ष-फलापि भवति । दास्यादि-भाव-वत् साधु-सङ्ग-वशात् कस्यचित् दास्याद्य्-अभिलाषिणो भक्तेर् अतिप्राधान्ये सत्य् ऐश्वर्य-प्रधान-दास्यादि-भाव-प्रदा प्रेम-फलापि भवति । गुण-भावे तु स्वीयं नाम-फलं चाप्रकाशयन्ती कर्म-ज्ञान-योगादीनां तया विना प्रति स्व-फलं सम्यक् साधयितुम् असमर्थानां तत्र साहाय्य-मात्रं कुर्वती स्वयं तटस्थेव भवति ततश् च भक्ति-मिश्रं कर्म ज्ञानं योगश् च मोक्षं साधयतीत्य् अतोऽत्र शास्त्रे भक्तिर् द्विविधैव । केवला प्रधानीभूता चेत्य् एतत् सर्वं नारदेनोपदिष्टो व्यासो द्वादशसु स्कन्धेषु प्रपञ्चयिष्यतीति ज्ञेयम् ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **अथाभिमतायाः शुद्धाया भक्तेः प्राबल्यम् आह—यमादिभिर् भक्ति-मिश्रैर् अपि योग-पथैर् आत्मा तथा न शाम्यति शुध्यति । कीदृशः? काम-लोभहतः, यथा मुकुन्द-सेवया यमादि-निरपेक्षयाभिमतया भक्त्या अद्धा साक्षात् शाम्यतीति । इह भवतानुदितप्रायम् [भा।पु। १.५.८] इत्य्-आदिन । तथात्माद्धा न शाम्यति [भा।पु। १.६.३६] इत्य् अन्तेन साधन-पद्धति-रुपदिष्टा । तत्र त्यक्त्वा स्व-धर्मम् [भा।पु। १.५.१७] इत्य्-आदिना अहं पुरातीत [भा।पु। १.५.२३] इत्य्-आदिना च निरपेक्षाणां विशुद्धा भक्तिर् उद्दिष्टा । कुर्वाणा यत्र कर्माणि भगवच्-छिक्षया [भा।पु। १.५.३६] इत्य्-आदि परिनिष्ठितानां कर्मोपसृष्टा भक्तिः, यद् अत्र क्रियते कर्म [भा।पु। १.५.३५] इत्य्-आदिना त्व् अन्तर्गत-ज्ञान-तद् अर्पितकर्म-रूपा सनिष्ठानां योगोपसृष्टा च सेत्येवं व्यासोऽपि वर्णयेदित्य् अपेक्ष्य ॥३६॥

> **॥।**

॥ १.६.३७ ॥

**सर्वं तद् इदम् आख्यातं यत् पृष्टोऽहं त्वयानघ ।**

**जन्म-कर्म-रहस्यं मे भवतश् चात्म-तोषणम् ॥**

**श्रीधर-स्वामी (भावार्थ-दीपिका) :** भवतो मनः-परितोषकं चाख्यातम् ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्वं भक्तेर् आविर्भाव-प्रकारो वृद्धिः फलं तद्वतो जनस्य चेष्टा-प्रारब्ध-कर्म-नाशः साधक-देह-त्याग-प्रकारोऽकर्मारब्ध-चिन्मय-देह-प्राप्तिश् च रहस्यं वेदान्त-दर्शिभिर् अप्य् अगम्यम् ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : **सर्वम् इति—भक्ति-प्राकट्य-तद्-वृद्धि-तत्-फल-रूपं भक्तस्योत्तर-चेष्टितारब्धविनाश-तन्-निर्मित-देह-निपात-पार्षदतनुलाभ-रूपञ्चेत्य् अर्थः । रहस्यं गोप्यम् ॥३७॥

> **॥।**

॥ १.६.३८ ॥

**सूत उवाच—**

**एवं सम्भाष्य भगवान् नारदो वासवी-सुतम् ।**

**आमन्त्र्य वीणां रणयन् ययौ यादृच्छिको मुनिः ॥**

**श्रीधर-स्वामी (भावार्थ-दीपिका) : आमन्त्र्य** अनुज्ञाप्य । **यादृच्छिकः** स्व-प्रयोजन-सङ्कल्प-शून्यः ॥३८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : आमन्त्र्य** अनुज्ञाप्य । यादृच्छया चरतीति **यादृच्छिको** हेतु-शून्य-गमनादि-क्रिय इत्य् अर्थः । तेन च भक्तिर् यादृच्छिकी, भक्तोऽपि यादृच्छिकस्, तत्-सङ्गोऽपि व्यासस्य यादृच्छिक इति भक्तिमतां यादृच्छिक-त्रयी जीवातु ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : **आमन्त्रानुज्ञाप्य, यादृच्छिको निर्निमित्त-गमादिकः ॥३८॥

> **॥।**

॥ १.६.३९ ॥

**अहो**[^५९]** देवर्षिर् धन्योऽयं यत्-कीर्तिं शार्ङ्ग-धन्वनः ।**

[^५९]:


**गायन् माद्यन्न् इदं तन्त्र्या रमयत्य् आतुरं जगत् ॥**

**श्रीधर-स्वामी (भावार्थ-दीपिका) : **हरि-कथा-गायक-नारद-भाग्यं श्लाघते—अहो इति । **माद्यन्** कृष्यन् । **तन्त्र्या** वीणया ॥३९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अतो विस्मयं प्रकाशयन्न् आह—अहो इति । **तन्त्र्या** वीणया ॥३९॥

इति सारार्थ-दर्शिन्यां हर्षिण्यां भक्त-चेतसाम् ।

एकविंशोऽत्र दशमे सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : **विस्मयं प्रकाशयन्न् आह—अहो इति । तन्त्र्या वीणया ॥३९॥

> \


इति श्री-वैष्णवानन्दिन्यां  प्रथम-स्कन्ध-टिप्पन्यां षष्ठोऽध्यायः ॥६॥

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां प्रथम-स्कन्धे

व्यास-नारद-संवादो नाम

षष्ठोऽध्यायः ।

॥१.६॥

**॥।**

> 

(१.७)


## अथ सप्तमोऽध्यायः


### नारदोपदेशेनव्यास-द्वारा श्रीमद्-भागवतारम्भः, तत्र परीक्षिज्-जन्म-प्रस्तावेऽश्वत्थाम्ना कृतः सुप्तानां द्रौपदी-सुताना वधः, अश्वत्थाम्नः पराभवश् च ।

॥ १.७.१ ॥

**शौनक उवाच—**

**निर्गते नारदे सूत भगवान् बादरायणः ।**

**श्रुतवांस् तद्-अभिप्रेतं ततः किम् अकरोद् विभुः ॥**

**श्रीधर-स्वामी (भावार्थ-दीपिका) :** 


> अथ भागवत-श्रोतुर् जन्म[^६०] वक्तुं परीक्षितः ।  
> सुप्त-बाल-वधाद् द्रौणेर् दण्डः सप्तम उच्यते ॥

[^६०]:
    ‘जन्म कर्म परीक्षितःऽ इति क्वचित् पाठः ।


तस्य नारदस्याभिप्रेतं श्रुतवान् सन् ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** 


> सप्तमे सर्व-शास्त्रार्थं समाधौ व्यास ऐक्षत ।  
> ब्रह्मास्त्रस्योपसंहारो द्रौणेर् दण्डश् च कथ्यते ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**


> समाधावैक्षत व्यासः श्रुतातीर्थान् इति वर्ण्यते । \


ब्रह्मास्त्रस्योपसंहारे द्रोणेर् दण्डश् च सप्तमे ॥

तद् अभिप्रेतं नारदाभिमतम् अर्थम् ॥१॥

> **॥।**

॥ १.७.२ ॥

**सूत उवाच—**

**ब्रह्म-नद्यां सरस्वत्याम् आश्रमः पश्चिमे तटे ।**

**शम्याप्रास इति प्रोक्त ऋषीणां सत्र-वर्धनः ॥**

**मध्वाचार्यः (भागवत-तात्पर्यम्) : **शम्यां प्रास्य तत्र शालां कृत्वा यत्र यज्ञः क्रियते स शम्याप्रासः ॥२ ॥

———————————————————————————————————————

**श्रीधर-स्वामी (भावार्थ-दीपिका) : **ब्रह्म-नद्यां ब्रह्म-दैवत्यायां ब्राह्मणैर् आश्रितायां च । सत्रं कर्म वर्धयतीति तथा ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ब्रह्म-नद्यां वेदानां विप्राणां तपसां परमेश्वरस्य वा सम्बन्धिन्यां नद्याम् । वेदस् तत्त्वं तपो ब्रह्म ब्रह्मा विप्रः प्रजापतिर् इत्य् अमरः ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : **ब्रह्मणां वेद-ब्राह्मण-तपः-परमात्मानं सम्बन्धिन्यां नद्यां वेदस् तत्वं तपो ब्रह्म ब्रह्मा विप्रः प्रजापतिः इत्य् अमरः ॥२॥

> **॥।**

॥ १.७.३ ॥

**तस्मिन् स्व आश्रमे व्यासो बदरी-षण्ड-मण्डिते ।**

**आसीनोऽप उपस्पृश्य प्रणिदध्यौ मनः स्वयम् ॥**

**श्रीधर-स्वामी (भावार्थ-दीपिका) : **बदरीणां षण्डेन समूहेन मण्डिते । मनः प्रणिदध्यौ स्थिरी-चकार । समाधिनानुस्मर तद्-विचेष्टितम् [भा।पु। १.५.१३] इति नारदोपदिष्टं ध्यानं कृतवान् इत्य् अर्थः ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मनः मनसा प्रणिदध्याव् इति समाधिनानुस्मर तद्-विचेष्टितम् [भा।पु। १.५.१३] इति नारदोपदेशात् ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : **मनः प्रणिदध्यौ समाधिं व्यथात्, समाधिनानुस्मर तद्-विचेष्टितम् [भा।पु। १.५.१३] इति देवर्षेर् उपदेशात् ॥३॥

**॥।**

॥ १.७.४ ॥

**भक्ति-योगेन मनसि सम्यक् प्रणिहितेऽमले ।**

**अपश्यत् पुरुषं पूर्णं मायां च तद्-अपाश्रयम् ॥४ ॥**

**मध्वाचार्यः (भागवत-तात्पर्यम्) : **भक्ति-योगेन सम्यक्-प्रणिहिते लोकानां मनसि ॥४ ॥

———————————————————————————————————————

**श्रीधर-स्वामी (भावार्थ-दीपिका) : **प्रणिहिते निश्चले । अत्र हेतुः—भक्ति-योगेनामले । पूर्वं प्रथमं पुरुषम् ईश्वरम् अपश्यत् । पूर्णम् इति वा पाठः । तद्-उपाश्रयाम् ईश्वराश्रयां तद्-अधीनां मायां चापश्यत् ॥४॥

———————————————————————————————————————

**जीव-गोस्वामी (क्रम-सन्दर्भः) : **भक्ति-योगेन प्रेम्णा । 


> अस्त्व् एवम् अङ्ग भगवान् भजतां मुकुन्दो  
> मुक्तिं ददाति कर्हिचित् स्म न भक्ति-योगं [भा।पु। ५.६.१८] इत्य् अत्र प्रसिद्धेः । 

प्रणिहिते समाहिते । समाधिनानुस्मर तद्-विचेष्टितं [भा।पु। १.५.१३] इति तं प्रति श्री-नारदोपदेशात् । पूर्ण-पदस्य मुक्त-प्रग्रहया वृत्त्या—


> भगवान् इति शब्दोऽयं तथा पुरुष इत्य् अपि ।  
> वर्तते निरुपाधिश् च वासुदेवेऽखिलात्मनि ॥

इति पाद्मोत्तर-खण्ड-वचनावष्टम्भेन, तथा—


> काम-कामो यजेत् सोमम् अकामः पुरुषं परम् ॥  
> अकामः सर्व-कामो वा मोक्ष-काम उदार-धीः ।  
> तीव्रेण भक्ति-योगेन यजेत पुरुषं परम् ॥ [भा।पु। २.३.९-१०]

इत्य् अस्य वाक्य-द्वयस्य पूर्व-वाक्ये पुरुषं परं प्रकृत्य्-एकोपाधिम् ईश्वरम्, उत्तर-वाक्ये पुरुषं पूर्णं परं निरुपाधिम् इति टीकानुसारेण च पूर्णः पुरुषोऽत्र स्वयं भगवान् एवोच्यते ।

तम् अपश्यत् श्री-वेद-व्यास इति स्वरूप-शक्तिमन्तम् एवेत्य् एतत् स्वयम् एव लब्धम् । यथा “पूर्ण-चन्द्रम् अपश्यद्” इत्य् उक्ते कान्तिमन्तम् अपश्यद् इति लभ्यत एव । वक्ष्यते च—


> त्वम् आद्यः पुरुषः साक्षाद्   
> ईश्वरः प्रकृतेः परः  
> मायां व्युदस्य चिच्-छक्त्या   
> कैवल्ये स्थित आत्मनि ॥ [भा।पु। १.७.२३] इति ।

अत एव **मायां च तद्-अपाश्रयाम्** इत्य् अनेन तस्मिन् अप अपकृष्ट आश्रयणं यस्याः । निलीय स्थितत्वाद् इति मायाया न तत्-स्वरूप-भूतत्वम् इत्य् अपि लभ्यते । वक्ष्यते च—माया परैत्य् अभिमुखे च विलज्जमाना [भा।पु। २.७.४७] इति । स्वरूप-शक्तिर् इयम् अत्रैव व्यक्तीभविष्यति अनर्थोपशमं साक्षाद् भक्ति-योगम् अधोक्षजे [भा।पु। १.७.६] इत्य् अनेन, आत्मारामाश् च [भा।पु। १.७.१०] इत्य् अनेन च । पूर्वत्र हि भक्ति-योग-प्रभावः खल्व् असौ मायाभिभावकतया स्वरूप-शक्ति-वृत्तित्वेनैव गम्यते । परत्र च ते गुणा ब्रह्मानन्दस्याप्य् उपरिचरतया स्वरूप-शक्तेः परम-वृत्तिताम् एवार्हन्तीति । मायाधिष्ठातृ-पुरुषस् तु तद्-अंशत्वेन, ब्रह्म च तदीय-निर्विशेषाविर्भाव-रूपत्वेन, तद्-अन्तर्भाव-विवक्षया पृथङ् नोक्ते इति ज्ञेयम् । तद् एतच् च द्वितीय-तृतीय-सन्दर्भयोः प्रतिपादितम् अस्ति । अतोऽत्र पूर्ववद् एव सम्बन्धि-तत्त्वं निर्धारितम् ॥४॥ [तत्त्व-सन्दर्भः ३०-३१]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रणिहिते निश्चले । अत्र हेतुः—भक्ति-योगेनामले पुरुषं पुरुषाकारं पूर्णं श्री-कृष्णम् इत्य् अर्थः । कृष्णे परम-पूरुषे [भा।पु। १.७.७] इत्य् अग्रिमोक्तेः । पूर्वम् इति पाठे पूर्वम् एवाहम् इहासम् इति तत्-पुरुषस्य पुरुषत्वम् इति श्रौत-निर्वचन-विशेष-पुरस्कारेण च स एवोच्यते । पूर्णम् इति पदेन तस्य स्वरूप-भूतां चिच्-छक्तिम् अंश-कलावतारान् । पूर्ति-लिङ्गेन ब्रह्म च अपश्यद् इति गम्यते । पूर्णं चन्द्रम् अपश्यद् इत्य् उक्तेश् चन्द्रस्य कान्तेर् अंश-कलानां च पूर्तेश् च दर्शनं स्वत एव भवेद् इत्य् अर्थः । किन्तु तस्य बहिरङ्गायाः शक्तेर् मायायास् तद्-विपरीत-धर्मवत्यास् तद्-दर्शनेन दर्शनं न भवतीति तां पृथग् उल्लिखति मायां चेति । अस्य अप अपरः पश्चिम-भाग एव आश्रयो यस्यास् तां विलज्जमानया यस्य स्थातुम् ईक्षा-पथेऽमुया [भा।पु। २.५.१३] तस्या भगवत्-पृष्ठ-देशाश्रयत्वेनोक्तेः ॥४ ॥

———————————————————————————————————————

**बलदेव-विद्यभूषणः (वैष्णवानन्दिनी) : **समाधौ किं दृष्टम् इत्य् अत्राह—मनसि पुरुषम् अपश्यत्, कीदृशीत्य् आह—सम्यक् प्रणिहिते निश्चलतां नीते, यतो भक्ति-योगेनामले, कीदृशम् इत्य् आह—पूर्णं, विलास-व्यूह-स्वांशैः परया स्वशक्त्या तद्-विजृम्भितया दिव्य-लीलया च विशिष्टं स्वयं भगवन्तं कृष्णम् इत्य् अर्थ । कृष्णे परम-पूरुषे [भा।पु। २.३.१०] इत्य् अग्रिमात्, क्वचित् पूर्वम् इति पाठः—तत्रापि पूर्व-सिद्धं तम् एवापश्यत् । पूर्वम् एवाहम् इहासम् इति तत्-पुरुषस्य पुरुषत्वम् इति श्रोत-निरुक्तेः । मायां च त्रिगुणाम् अपश्यत्, अपकृष्टः पश्चाद्वर्तितयाश्रयो यस्यास् ताम् इति तद्-दर्शनेऽस्या दर्शनं नेति पृथङ्-निर्देशः ॥४॥

**॥।**

॥ १.७.५ ॥

**यया सम्मोहितो जीव आत्मानं त्रि-गुणात्मकम् ।**

**परोऽपि मनुतेऽनर्थं तत्-कृतं चाभिपद्यते ॥**

**श्रीधर-स्वामी (भावार्थ-दीपिका) : **ईश-माया-कृतां च जीवानां संसृतिम् अपश्यद् इत्य् आह—ययेति । यया संमोहितः स्वरूपावरणेन विक्षिप्तः परोऽपि गुण-त्रयाद् व्यतिरिक्तोऽपि तत्-कृतं त्रि-गुणत्वाभिमान-कृतम् अनर्थं च कर्तृत्वादिकं प्राप्नोति ॥५॥

———————————————————————————————————————

**जीव-गोस्वामी (क्रम-सन्दर्भः) : **अथाभिधेयस्य प्रयोजनस्य च स्थापकं जीवस्य स्वरूपत एव परमेश्वराद् वैलक्षण्यम् अपश्यद् इत्य् आह—ययेति । यया मायया सम्मोहितो जीवः स्वयं चिद्-रूपत्वेन त्रिगुणात्मकाज् जडात् परोऽप्य् आत्मानं त्रिगुणात्मकं जडं देहादि-सङ्घातं मनुते । तन्-मनन-कृतम् अनर्थं संसार-व्यसनं चाभिपद्यते । तद् एवं जीवस्य चिद्-रूपत्वेऽपि “यया सम्मोहित” इति “मनुते” इति च स्वरूप-भूत-ज्ञान-शालित्वं व्यनक्ति, प्रकाशैक-रूपस्य तेजसः स्व-पर-प्रकाशन-शक्तिवत् । अज्ञानेनावृतं ज्ञानं तेन मुह्यन्तिजन्तवः [गीता ५.२५] इति श्री-गीताभ्यः । तद् एवम् उपाधेर् एव जीवत्वं तन्-नाशस्यैव मोक्षत्वम् इति मतान्तरं परिहृतवान् । अत्र यया सम्मोहितः इत्य् अनेन तस्या एव तत्र कर्तृत्वं भगवतस् तत्रोदासीनत्वं मतम् । वक्ष्यते च—


> विलज्जमानया यस्य स्थातुम् ईक्षा-पथेऽमुया   
> विमोहिता विकत्थन्ते मम् आहम् इति दुर्धियः ॥ [भा।पु। २.५.१३] इति ।

अत्र विलज्जमानया इत्य् अनेनेदम् आयाति तस्या जीव-सम्म्होहनं कर्म श्री-भगवते न रोचत इति यद्यपि सा स्वयं जानाति, तथापि भयं द्वितीयाभिनिवेशतः स्याद् ईशाद् अपेतस्य [भा।पु। ११.२.३७] इति दिशा जीवानाम् अनादि-भगवद्-अज्ञान-मय-वैमुख्यम् असहमाना स्वरूपास्फुरणम् अस्वरूपावेशं च करोति ॥ [तत्त्व-सन्दर्भ ३२]

श्री-भगवांश् चानादित एव भक्तायां प्रपञ्चाधिकारिण्यां तस्यां दाक्षिण्यं लङ्घितुं न शक्नोति । तथा तद्-भयेनापि [तस्यां स्व-दाक्षिण्य-लङ्घन-जनित-स्वौदार्य-महिमैश्वर्य-च्युताशङ्कयापि] जीवानां स्व-साम्मुख्यं वाञ्छन्न् उपदिशति— \



> दैवी ह्य् एषा गुण-मयी मम माया दुरत्यया ।  
> माम् एव ये प्रपद्यन्ते मायाम् एतां तरन्ति ते ॥ [गीता ७.१४] इति,  
> सतां प्रसङ्गान् मम वीर्य-संविदो  
> भवन्ति हृत्-कर्ण-रसायनाः कथाः ।  
> तज्-जोषणाद् आश्व् अपवर्ग-वर्त्मनि  
> श्रद्धा रतिर् भक्तिर् अनुक्रमिष्यति ॥ [भा।पु। ३.२५.२५] इति च ।

लीलया श्रीमद्-व्यास-रूपेण तु विशिष्टया तद्-उपदिष्टवान् इत्य् अनन्तरम् एवायास्यति । अनर्थोपशमं साक्षाद् इति । तस्माद् द्वयोर् अपि तत् तत् समञ्जसं ज्ञेयम् ।

ननु माया खलु शक्तिः । शक्तिश् च कार्य-क्षमत्वम् । तच् च धर्म-विशेषः । तस्याः कथं लज्जादिकम् ? उच्यते—एवं सत्य् अपि भगवति तासां शक्तीनाम् अधिष्ठातृ-देव्यः श्रूयन्ते, यथा केनोपनिषदि महेन्द्र-माययोः संवादः ॥ [तत्त्व-सन्दर्भ ३३] 

तद् आस्ताम्, प्रस्तुतं प्रस्तूयते । तत्र जीवस्य तादृश-चिद्-रूपत्वेऽपि परमेश्वरतो वैलक्षण्यं “तद्-अपाश्रयम्” इति, “यया सम्मोहितः” इति च दर्शयति ॥ [तत्त्व-सन्दर्भ ३४]

यर्ह्य् एव यद् एकं चिद्-रूपं ब्रह्म मायाश्रयता-वलितं विद्यामयं तर्ह्य् एव तन्-माया-विषयतापन्नम् अविद्या-परिभूतं चेत्य् उक्तम् इति जीवेश्वर-विभागोऽवगतः । ततश् च स्वरूप-सामर्थ्य-वैलक्षण्येन तद् द्वितयं मिथो विलक्षण-स्वरूपम् एवेत्य् आयातम् ॥ [तत्त्व-सन्दर्भ ३५]

न चोपाधि-तारतम्यमय-परिच्छेद-प्रतिबिम्बत्वादि-व्यवस्थया तयोर् विभागः स्यात् ॥ [तत्त्व-सन्दर्भ ३६]

तत्र यद्य् उपाधेर् अनाविद्यकत्वेन वास्तवत्वं तर्ह्य् अविषयस्य तस्य परिच्छेद-विषयत्वासम्भवः । निधर्मकस्य व्यापकस्य निरवयवस्य च प्रतिबिम्बत्वायोगोऽपि, उपाधि-सम्बन्धाभावात् बिम्ब-प्रतिबिम्ब-भेदाभावात्, दृश्यत्वाभावाच् च । उपाधि-परिच्छिन्नाकाशस्थ-ज्योतिर् अंशस्यैव प्रतिबिम्बो दृश्यते, न त्व् आकाशस्य दृश्यत्वाभावाद् एव ॥ [तत्त्व-सन्दर्भ ३७]

तथा वास्तव-परिच्छेदादौ सति सामानाधिकरण्य-ज्ञान-मात्रेण न तत्-त्यागश् च भवेत् । तत्-पदार्थ-प्रभावस् तत्र कारणम् इति चेद् अस्माकम् एव मतं सम्मतम् ॥ [तत्त्व-सन्दर्भ ३८]

उपाधेर् आविद्यकत्वे तु तत्र तत्-परिच्छिन्नत्वादेर् अप्य् अघटमानत्वाद् आविद्यकत्वम् एवेति घटाकाशादिषु वास्तवोपाधिमय-तद्-दर्शनया न तेषाम्  अवास्तव-स्वप्न-दृष्टान्तोपजीविनां सिद्धान्तः सिध्यति, घटमानाघटमानयोः सङ्गतेः कर्तुम् अशक्यत्वात् । ततश् च तेषां तत् तत् सर्वम् अविद्याविलसितम् एवेति स्वरूपम् अप्राप्तेन तेन तेन तत् तद् व्यवस्थापयितुम् अशक्यम् । [तत्त्व-सन्दर्भ ३९]

इति ब्रह्माविद्ययोः पर्यवसाने सति यद् एव ब्रह्म चिन्-मात्रत्वेनाविद्या-योगस्यात्यन्ताभावास्पदत्वाच् छुद्धं तद् एव तद्-योगाद् अशुद्ध्या जीवः । पुनस् तद् एव जीवाविद्या-कल्पित-मायाश्रयत्वाद् ईश्वरस् तद् एव च तन्-माया-विषयत्वाज् जीव इति विरोधस् तद्-अवस्थ एव स्यात् । तत्र च शुद्धायां चित्य् अविद्या । तद्-अविद्या-कल्पितोपाधौ तस्याम् ईश्वराख्यायां विद्येति, तथा विद्यावत्त्वेऽपि मायिकत्वम् इत्य् असमञ्जसा च कल्पना स्याद् इत्य् आद्य् अनुसन्धेयम् । [तत्त्व-सन्दर्भ ४०]

किं च, यद्य् अत्राभेद एव तात्पर्यम् अभविष्यत् तर्ह्य् एकम् एव ब्रह्माज्ञानेन भिन्नम्, ज्ञानेन तु तस्य भेदमयं दुःखं विलीयत इत्य् अपश्यद् इत्य् एवावक्ष्यत् । तथा श्री-भगवल्-लीलादीनां वास्तवत्वाभावे सति श्री-शुक-हृदय-विरोधश् च जायते ॥ [तत्त्व-सन्दर्भ ४१]

तस्मात् परिच्छेद-प्रतिबिम्बत्वादि-प्रतिपादक-शास्त्राण्य् अपि कथञ्चित् तत्-सादृश्येन गौण्यैव वृत्त्या प्रवर्तेरन् । अम्बुवद् अग्रहणात् तु न तथात्वं [वे।सू। ३.२.१९], वृद्धि-ह्रास-भाक्त्वम् अन्तर् भावाद् उभय-सामञ्जस्योदेवं [वे।सू। ३.२.२०] इति पूर्वोत्तर-पक्षमय-न्यायाभ्याम् ॥ [तत्त्व-सन्दर्भ ४२]

तत एवाभेद-शास्त्राण्य् उभयोश् चिद्-रूपत्वे जीव-समूहस्य दुर्घट-घटना-पटीयस्या स्वाभाविक-तद्-अचिन्त्य-शक्त्या स्वभावत एव तद्-रश्मि-परमाणु-गुण-स्थानीयत्वात् तद्-व्यतिरेकेणाव्यतिरेकेण च विरोधं परिहृत्याग्रे मुहुर् अपि तद् एतद्-व्यास-समाधि-लब्ध-सिद्धान्त-योजनाय योजनीयानि ॥ [तत्त्व-सन्दर्भ ४३]

तद् एवं मायाश्रयत्व-माया-मोहितत्वाभ्यां स्थिते द्वयोर् भेदे तद्-भजनस्यैवाभिधेयत्वम् आयातम् ॥ [तत्त्व-सन्दर्भ ४४]

अतः श्री-भगवत एव सर्व-हितोपदेष्टृत्वात्, सर्व-धुःख-हरत्वात्, रश्मीनां सूर्यवत् सर्वेषां परम-स्वरूपत्वात् सर्वाधिक-गुण-शालित्वात्, परम-प्रेमयोगत्वम् इति प्रयोजनं च स्थापितम् ॥५॥ [तत्त्व-सन्दर्भ ४५[^६१]]

[^६१]:
    थे नुम्बेरिन्ग् स्य्स्तेम् इन् तत्त्व-सन्दर्भ इस् दिफ़्फ़ेरेन्त् फ़्रोम् थे ओथेर् सन्दर्भस्, बेइन्ग् रेफ़ोर्मत्तेद् अच्चोर्दिन्ग् तो थे चोम्मेन्तर्य् ओफ़् बलदेव।


———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु भगवद्-रूप-गुण-लीला-माधुर्य-वर्णनार्थं भगवद्-दर्शनम् अपेक्षणीयम् एव । व्यासस्य माया-दर्शनं किम्-अर्थम् ? तत्राह— मया संमोहित इति । अयम् अर्थः—यद्-अर्थं श्री-भागवतम् आरिप्सितं स जीवो माया-रोग-ग्रस्तः कथं स्वयं स्वादयतु तन्-माधुर्यम् ? अग्रतस् तस्य रोग-दर्शनं विना चिकित्सा न भवति । तया च विना रोगिणस् तस्य कथम् औषध-पथयोर् व्यवस्थेति माया-जीवाव् अपि द्रष्टुम् अवश्यम् एवापेक्षणीयाव् इति । यया संमोहितः स्वरूपावरण-विक्षेपाभ्यां भ्रमितः परोऽपि तस्या मायाया गुण-त्रयातिरिक्तोऽपि तत्-कृतं गुण-कृतम् अनर्थं तद्-अभिमानेन प्राप्नोति ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु भगवद्-दर्शनं तद्-गुण-लीला-वर्णनार्थम् आवश्यकं, माया-दर्शनं किम् अर्थम्? तत्राह—ययेति । जीवारोग्यार्थं श्री-भागवतं मया प्रकाश्यं, जीव-रोगश् च मायैव, ताम् अवीक्ष्य कथं तन्-निवर्तकं महौषधं विधेयम् इति तद् उभय-वीक्षणं च । यया मायया संमोहितो मूढतां नीतो जीवस् ततः परोऽन्योप्यात्मानं त्रिगुणात्मकं मनुते । तत्कृतं गुण-कृतम् अनर्थं क्लेशञ्चाभितः पद्यते लभते ॥५॥

> **॥।**

॥ १.७.६ ॥

**अनर्थोपशमं साक्षाद् भक्ति-योगम् अधोक्षजे ।**

**लोकस्याजानतो विद्वांश् चक्रे सात्वत-संहिताम् ॥**

**श्रीधर-स्वामी (भावार्थ-दीपिका) : **अनर्थम् उपशमयति योऽधोक्षजे साक्षाद् भक्ति-योगस् तं चापश्यत् । एतत् सर्वं स्वयं दृष्ट्वा एवम् अजानतो लोकस्यार्थे सात्वत-संहितांश्री-भागवताख्यां चक्रे । तद् अनेन श्लोक-त्रयेण भागवतार्थः सङ्क्षेपतो दर्शितः । एतद् उक्तं भवति—विद्या-शक्त्या माया-नियन्ता नित्याविर्भूत-परमानन्द-स्वरूपः सर्व-ज्ञः सर्व-शक्तिर् ईश्वरस् तन्-मायया संमोहितस् तिरोभूत-स्वरूपस् तद्-विपरित-धर्मा जीवस् तस्य चेश्वर-भक्त्या लब्ध-ज्ञानेन मोक्ष इति । तद् उक्तं विष्णु-स्वामिना—


> ह्लादिन्या संविद्-आश्लिष्टः सच्-चिद्-आनन्द ईश्वरः ।   
> स्वाविद्या-संवृतो जीवः सङ्क्लेश-निकराकरः ॥

तथा—


> स ईशो यद्-वशे माया स जीवो यस् तयार्दितः ।   
> स्वाविर्भूत-परानन्दः स्वाविर्भूत-सुदुःख-भूः ।   
> द्वादृग् उत्थ-विपर्यास-भव-भेद-जभीशुचः ।  
> मन्-मायया जुषन्न् आस्ते तम् इमं नृहरिं नुमः ॥ इत्य्-आदि ॥६॥

———————————————————————————————————————

**जीव-गोस्वामी (क्रम-सन्दर्भः) : **तत्राभिधेयं च तादृशत्वेन दृष्टवान् अपि, यतस् तत्-प्रवृत्त्य्-अर्थं श्री-भागवताख्याम् इमां सात्वत-संहितां प्रवर्तितवान् इत्य् आह अनर्थेति । भक्तियोगः श्रवण-कीर्तनादि-लक्षणः साधन-भक्तिः, न तु प्रेम-लक्षणः । अनुष्ठानं ह्य् उपदेशापेक्षं प्रेम तु तत्-प्रसादापेक्षम् इति तथापि तस्य तत्-प्रसाद-हेतोस् तत्-प्रेम-फल-गर्भत्वात् साक्षाद् एवानर्थोपशमनत्वम्, न त्व् अन्यसापेक्षत्वेन । यत् कर्मभिर् यत् तपसा ज्ञान-वैराग्यतश् च यत् इत्य् आदौ [भा।पु। ११.२०.३२], सर्वं मद्-भक्ति-योगेन मद्-भक्तो लभतेऽञ्जसा । स्वर्गापवर्गं [भा।पु। ११.२०.३३] इत्य् आदेः । ज्ञानादेस् तु भक्ति-सापेक्षत्वम् एव श्रेयः-सृतिं भक्तिं [भा।पु। १०.१४.४] इत्य् आदेः ।

अथवा अनर्थस्य संसार-व्यसनस्य तावत् साक्षाद्-अव्यवधानेनोपशमनं सम्मोहादि-द्वयस्य तु प्रेमाख्य-स्वीय-फल-द्वारेत्य् अर्थः । अन्यत् तैः। तत्र स्वादृग्-उत्थेति । स्वादृक् स्वाज्ञानं तेनोत्थितो यो विपर्यासः स्वरूपान्यथा ज्ञानं तद्-भवो यो भेदः भिन्ने देहादाव् अहं-ममता-रूपः तस्मात् जाता या भीः शुचश् च ता जुषमाण आस्ते इत्य् अर्थः ॥६॥ [तत्त्व-सन्दर्भ ४६]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्य यद् औषधं तद् अपि दृष्टम् इत्य् आह । अनर्थम् उपशमयति यस् तं भक्ति-योगं चापश्यत् । अत्र दर्शनेऽयं क्रमो ज्ञेयः । प्रथमं भगवन्तम् अपश्यत् । पूर्णेति-पद-प्रयोगाद् अंशान् विना कथं पूर्णत्वम् इति तद्-अंशान् पुरुषावतार-गुणावतारादीन् अपश्यत् । पूर्तिमत्त्वं पूर्णत्वम् इति पूर्ति-रूपं ब्रह्मापश्यत्, तत्-कान्ति-भूतां विमलोत्कर्षिण्य्-आद्य्-अनेक-प्रभेदवतीं चिच्-छक्तिम् अपश्यत् । पृष्ठे बहिरङ्गां माया-शक्तिम् अपश्यत् । तस्यास् तन्-मोह-निवर्तिकां सर्वतोऽपि महतीं चिच्-छक्ति-मूख्यां भक्ति-रूपां शक्तिम् अनुग्रहा-शक्ति-विलास-भूतां भगवतोऽपि वशयित्रीं भगवत्य् एवापश्यत् । तद् एतत् सर्वं स्वयं दृष्ट्वा अजानतो लोकस्यार्थे सात्वत-संहिताम् एतां सर्व-तत्त्व-प्रकाशिकां श्री-भागवताख्यां चक्रे । 


> ईशः स्वतन्त्रश् चित्-सिन्धुः सर्व-व्याप्यैक एव हि ।   
> जीवोऽधीनश् चित्-कणोऽपि स्वोपाधिर् व्यापि-शक्तिकः ॥  
> अनेकोऽविद्ययोपात्तस् त्यक्ताविद्योऽपि कर्हिचित् ।   
> माया त्व् अचित्-प्रधानं चाविद्याविद्येति सा त्रिधा ॥ 

ईश्वर-जीव-माया-जगतां स्वरूप-शक्तेर् भक्तेश् च स्वरूप-लक्षण-प्रामान्यादिकं वेद-स्तुति-व्याख्यायां व्यक्तीभविष्यति ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : **जीवस्य माया-रोग-निवर्तकं यन्महौषधं तद् अपि दृष्टम् इत्य् आह—अनर्थं । गुण-कृतं क्लेशम् उपशमयति यस्तं साक्षाद्-भक्ति-योगञ्चापश्यद् इत्य् अनुषङ्गः । तम् एतम् आर्थर्वणिकाः पठन्ति—श्रद्धा-भक्ति-धान-योगाद् अवैति इति । तल्-लक्षणं तत् स्वरूपं च तेऽधीयते । भक्तिर् अस्य भजनं, तद् इहामुत्रोपाधि-नैरास्येनामुष्मिम्नः-कल्पनम् एतद् एव नैष्कर्म्यम् इति [गो।ता।उ। पूर्व २५] । विज्ञान-घनानन्द-घना सच्चिदानन्दैकरसे भक्ति-योगे तिष्ठति इति चैवम् आदिभिः । तथा च ह्लादिनी सन्धिनी सम्वित्तयेका सर्व-संश्रये । ह्लाद-ताप-करी मिश्रा त्वयि नो गुण-वर्जिते इति श्री-विष्णु-पुराणोक्ता या त्रिवृत् पराख्या भगवत्-स्वरूप-शक्तिस् तद् अंशयोः समवेतयोर् ह्लाद-सम्विदोर्यो भगवद् आनुकूल्यांशस् तद्-विषयक-जैव-ज्ञानोद्भूत त-तत्-तृष्णया सह क्षीर-नीरन्यायेनैक्यं गतः स तद्-वश्यता-हेतुस् तद्-योग इति मायैक-विशुद्ध-सत्त्वमायानन्द-ज्ञान-रूपत्वे जैव-ज्ञान-रूपत्वे वा तद्-गम्यता-तद्-वश्यते न स्याताम् इत्य् अत्र विस्तरः । तद् एतत् स्व-दृष्टं सर्वम् अजानतो लोकस्य हिताय व्यासः सात्वत-संहितां तत्-सर्व-प्रकाशिकां द्वादश-स्कन्धां चक्रे प्रकटयामास । अत्र श्रुतार्थ-दर्शनेऽयं क्रमः—आदौ तैस्-ताभ्यां च पूर्णं कृष्णम् अपश्यत् । ततः पृष्ठे निलीय स्थितां मायां, तय मोहितां जीव-शक्तिं, तत्कृत-जीव-मोह-निवर्तकं तादृशं भक्ति-योगं चेति ॥६॥

> **॥।**

॥ १.७.७ ॥

**यस्यां वै श्रूयमाणायां कृष्णे परम-पूरुषे ।**

**भक्तिर् उत्पद्यते पुंसः शोक-मोह-भयापहा ॥७ ॥**

**श्रीधर-स्वामी (भावार्थ-दीपिका) : **संहिताया अनर्थोपशमकत्वं दर्श्यति—यस्याम् इति । **यस्यां वै श्रूयमाणायाम्** एव, किं पुनः श्रुतायाम् इत्य् अर्थः ॥७॥

———————————————————————————————————————

**जीव-गोस्वामी (क्रम-सन्दर्भः) : **अथ प्रयोजनं च स्पष्टयितुं पूर्वोक्तस्य पूर्ण-पुरुषस्य च श्री-कृष्ण-स्वरूपत्वं व्यञ्जयितुं ग्रन्थ-फल-निर्देश-द्वारा तत्र तद्-अनुभवान्तरं प्रतिपादयन्न् आह—यस्याम् इति । **भक्तिः** प्रेमा, श्रवण-रूपया साधन-भक्त्या साध्यत्वात् । **उत्पद्यते** आविर्भवति । तस्यानुषङ्गिकं गुणम् आह—शोकेति । अत्रैषां संस्कारोऽपि नश्यतीति भावः । प्रीतिर् न यावन् मयि वासुदेवे न मुच्यते देह-योगेन तावत् [भा।पु। ५.५.६] इति श्री-ऋषभ-देव-वाक्यात् । 

**परम-पुरुषे** पूर्वोक्त-पूर्ण-पुरुषे । किम् आकारः ? इत्य् अपेक्षायाम् आह—**कृष्णे** । कृष्णस् तु भगवान् स्वयम्  [भा।पु। १.३.२८] इत्य्-आदि-शास्त्र-सहस्र-भावितान्तः-करणानां परम्परया तत्-प्रसिद्धि-मध्य-पातिनां चासाङ्ख्य-लोकानां तन्-नाम-श्रवण-मात्रेण यः प्रथम-प्रतीति-विषयः स्यात्, तथा तन्-नाम्नः प्रथमाक्षर-मात्रं मन्त्राय कल्पमानं यस्याभिमुख्याय स्यात् तद्-आकार इत्य् अर्थः । आहुश् च नाम-कौमुदी-काराः—

कृष्ण-शब्दस्य तमाल-श्यामल-त्विषि यशोदायाः स्तनन्धये पर-ब्रह्मणि रूढिः इति ॥७॥ [तत्त्व-सन्दर्भ ४७]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **संहितायां प्रेम-साधनत्वम् आह । **यस्यां श्रूयमानायाम्** एव किं पुनः श्रुतायां, किन्तरां कीर्त्यमानायां, किन्तमां कीर्तितायाम् । भक्तिः प्रेमा ईश्वरः सद्यो हृद्य् अवरुध्यतेऽत्र कृतिभिर् [भा।पु। १.१.२] इत्य्-उक्तेर् ईश्वरावरोधस्य फलस्य प्रेम्ण एव लिङ्गत्वाद् भक्तानाम् अननुसंहित-फलं संसार-निवृत्तिः, सा च भक्तानाम् एव भवतीत्य् आह—शोकेत्य् आदि ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **संहिताया विषयं फलञ्चाह—यस्याम् इति श्रुयामाणायां किं पुनः श्रूतायां कीर्तितायां वा, भक्तिः प्रेमा, अननुसंहितं फलम् आह—शोकेति । तदा तन्-मूलम् अपि नश्यतीत्य् अर्थः । कृष्णोऽस्य विषयस् तस्मिन् प्रेम तु फलं मोक्षस् त्वान्तर-व्यापारतया भवेद् एव ॥७॥

> **॥।**

॥ १.७.८ ॥

**स संहितां भागवतीं कृत्वानुक्रम्य चात्म-जम् ।**

**शुकम् अध्यापयाम् आस निवृत्ति-निरतं मुनिः ॥**

**श्रीधर-स्वामी (भावार्थ-दीपिका) : **अनुक्रम्य शोधयित्वा ॥८॥

———————————————————————————————————————

**जीव-गोस्वामी (क्रम-सन्दर्भः) : **अथ तस्यैव प्रयोजनस्य ब्रह्मानन्दानुभवाद् अपि परमत्वम् अनुभूतवान् । यतस् तादृशं शुकम् अपि तद्-आनन्द-वैशिष्ट्य-लम्भनाय ताम् अध्यापयामासेत्य् आह—स संहिताम् इति । कृत्वानुक्रम्य चेति विवृतम् अस्ति[^६२] । ब्रह्मानन्दानुभव-निमग्नत्वात् निवृत्ति-निरतं सर्वतो निवृत्तौ निरतम्, तत्राव्यभिचारिणम् अपीत्य् अर्थः ॥८॥ [तत्त्व-सन्दर्भ ४८]

[^६२]:
    तत्त्व-सन्दर्भे द्रष्टव्यः ।


———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथ तस्यैव प्रयोजनस्य प्रेम्णो ब्रह्मानन्दानुभवाद् अपि परमत्वम् अनुभूतवान् एव यतस् तादृशं शुकम् अपि प्रेमानन्दस्य वैशिष्ट्योपलम्भनाय ताम् अध्यापयामास लोके हि स्वादितापूर्वम् इष्ट-वस्तुकः पित्रादिर् अवश्यम् एव पुत्रादिकं तत्-तद्-आस्वादयितुं प्रयतते इत्य् आह स संहिताम् इति कृत्वानुक्रम्य चेति प्रथमतः स्वयं सङ्क्षिप्त-भक्तिकं कृत्वा पश्चान् नारदोपदेशाद् अनुक्रमेण श्री-भगवद्-भक्त्य्-एक-प्रधानतया अनुक्रम्य संशोध्येत्य् अर्थः । स च नारदोपदेशः श्री-कृष्णान्तर्धानानन्तरं परीक्षित्-कर्तृक-कलि-निग्रहात् पूर्वं ज्ञेयस् तदैव कलिना स्वाधिकारारम्भे स्व-प्राबल्य-प्रकटनात् धार्मिकाणाम् अपि शास्त्र-दर्शिनाम् अप्य् अधर्मे प्रवृत्तेः । यत एव व्यासस्य चित्ताप्रसादः । यद् उक्तं—जुगुप्सितं धर्म-कृतेऽनुशासतः [भा।पु। १.५.१५] इत्य् अत्र न मन्यते तस्य निवारणं जनः इति । कलि-युगात् पूर्वम् एव चित्ताप्रसादे न मत्स्यत इति प्रयुज्येत अतस् तदैव पूर्व-निर्मितस्यैव श्री-भागवतस्यानुक्रमणं यद् उक्तं—कृष्णे स्वधामोपगते [भा।पु। १.३.४३] इत्य् अत्र पुराणोऽर्कोऽधुनोदितः इति अत एवेदं श्रीमद्-भागवतं भागवतानन्तरं यद् अत्र श्रूयते यच् चान्यत्र अष्टादश-पुराणानन्तरं भागवतम् इति तद् द्वयम् अपि सङ्गतं स्यात् । निवृत्ति-निरतं ब्रह्मानुभविनम् अपि ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **कृत्वानुक्रम्य चेति पूर्व-सङ्क्षिप्तां प्रकटय नारदोपदेशोत्तरम् अनुक्रम्य लीलाक्रम-निबन्धेन विस्तीर्येत्य् अर्थः । सङ्क्षिप्ता भारतात् पूर्व विस्तीर्णा तु तस्माद् उत्तरा, पूर्वा चोत्तरान्तः-प्रवेशिता बोध्या । एवं च अष्टादश पुराणानि कृत्वा सत्यवती-सुतः । चक्रे भारतम् आख्यानं वेदार्थैर् उपबृंहितम् इति मात्स्य-स्कान्दयोर् वाक्यं सङ्गतिमत् । सङ्क्षिप्तस्याष्टादशान्तर्गतत्वात्, विस्तीर्णस्य भारतोत्तरत्वात्, उभयोर् ऐक्याच् च मात्स्याद् युक्त-लक्षण-सङ्ख्ययोः सामञ्जस्यम् इति । निवृत्ति-निरतम् इत्य् अन्यवासना-विनाशात्-तद् अध्ययन-पात्रम् इत्य् अर्थः । मुनिं स्वात्ममननशीलं । जीवात्म-ज्ञानं खलु परात्मज्ञानोपयोगि, यद् आत्मतत्वेन तु ब्रह्मतत्त्वं दीपोपमेनेह युक्तः प्रपश्येत् [श्वे।उ। २.१५] इति श्रुतेः, अन्यार्थश् च परामर्शः [वे।सू। १.३.२०] इति सूत्राच् च ॥८॥

> **॥।**

॥ १.७.९ ॥

**शौनक उवाच—**

**स वै निवृत्ति-निरतः सर्वत्रोपेक्षको मुनिः ।**

**कस्य वा बृहतीम् एताम् आत्मारामः समभ्यसत् ॥९ ॥**

**श्रीधर-स्वामी (भावार्थ-दीपिका) : **कस्य वा हेतोः । बृहतीं वितताम् ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कस्य वा हेतोः ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : **आत्मानन्दादितरस्मिन् सर्वत्रोपेक्षकः स्पृहाशून्यः, कस्य हेतोः बृहतीमष्टादशसाहस्रीमेतां संहिताम् ॥९॥

> **॥।**

॥ १.७.१० ॥

**सूत उवाच—**

**आत्मारामाश् च मुनयो निर्ग्रन्था अप्य् उरुक्रमे ।**

**कुर्वन्त्य् अहैतुकीं भक्तिम् इत्थम्-भूत-गुणो हरिः ॥**

**श्रीधर-स्वामी (भावार्थ-दीपिका) : **निर्ग्रन्थाः ग्रन्थेभ्यो निर्गताः । तद् उक्तं गीतासु—


> यदा ते मोह-कलिलं बुद्धिर् व्यतितरिष्यति ।   
> तदा गन्तासि निर्वेदं श्रोतव्यस्य श्रुतस्य च ॥ [गीता। २.४२] इति । 

यद् वा, ग्रन्थिर् एव ग्रन्थः (निवृत्तः क्रोधाहङ्कार-रूपो ग्रन्थिर् एषां ते)[^६३] निर्वृत्त-हृदय-ग्रन्थय इत्य् अर्थः । ननु मुक्तानां किं भक्त्येत्यादि-सर्वाक्षेप-परिहारार्थम् आह—इत्थं-भूत-गुण इति ॥१०॥

[^६३]:
    धनुश्-चिह्नान्तर्गतो भागः प्राचीन-पुस्तकेऽस्ति


**सनातन-गोस्वामी- **[ह।भ।वि। ११.५८४] आत्मारामा ब्रह्म-निष्ठा अपि । अत एव निर्ग्रन्था ग्रन्थेभ्यो निर्ग्रन्थाः । तद् उक्तं—


> यदा ते मोह-कलिलं बुद्धिर् व्यतितरिष्यति ।   
> तदा गन्तासि निर्वेदं श्रोतव्यस्य श्रुतस्य च ॥ [गीता। २.४२] इति । 

यद् वा ग्रन्थिर् एव ग्रन्थः, निर्वृत्त-हृदय-ग्रन्थय इत्य् अर्थः । ननु मुक्तानां किं भक्त्येत्य्-आदि-सर्वाक्षेप-परिहारार्थम् आह—इत्थं-भूत-गुण इति । अत्यनिर्वचनीय-परमाकर्षक-भक्ति-गुणत्वाद् इत्य् अर्थः । तच् च श्री-भागवतामृतोत्तर-खण्डे व्युत्पादितम् एवास्ति ॥१०॥ 

———————————————————————————————————————

**जीव-गोस्वामी (क्रम-सन्दर्भः) : **तम् एतं श्री-वेद-व्यासस्य समाधि-जातानुभवं श्री-शौनक-प्रश्नोत्तरत्वेन विशदयन् सर्वात्मारामानुभवेन स-हेतुकं संवादयति—आत्मारामाश् चेति । निर्ग्रन्था विधि-निषेधातीताः, निर्गताहङ्कार-ग्रन्थयो वा । अहैतुकीं फलानुसन्धि-रहिताम् । इत्थम् इत्य् आत्मारामाणाम् अप्य् आकर्षण-स्वभावो गुणो यस्य स इत्य् अर्थः ॥१०॥ [तत्त्व-सन्दर्भ ४९][^६४]

———————————————————————————————————————

[^६४]:
    भगवत्-सन्दर्भे (७१) श्वामिनष् टीका पूर्णतयोद्धृता।


**विश्वनाथ-चक्रवर्ती (सारार्थ-दर्शिणी) : **निर्ग्रन्था जिज्ञासित-ग्रन्थेभ्यो निर्गताः । यद् उक्तम्—


> यदा ते मोह-कलिलं बुद्धिर् व्यतितरिष्यति ।   
> तदा गन्तासि निर्वेदं श्रोतव्यस्य श्रुतस्य च ॥ [गीता २.४२] इति । 

यद् वा ग्रन्थिर् एव ग्रन्थः, निर्गताहङ्कार-ग्रन्थयः । यद् उक्तं—भिद्यते हृदय-ग्रन्थिः [भा।पु। १.२.२१] इति । यद् वा, विधि-निषेध-ग्रन्थातीताः । यद् उक्तं—चरेद् अविधि-गोचरः [भा।पु। ११.१८.२८] इति । तथाभूता अपि अहैतुकीं फलाभिसन्धि-रहितां भक्तिं कुर्वन्ति । भक्त्या ज्ञानं ज्ञानातीतोऽपि भक्तिर् इत्य् ऊरुः । श्रेष्ठ एव क्रमो यस्मात् तस्मिन् । 

ननून्मुक्तिः मुक्तानां किं भक्त्या निर्ग्रन्थानां किं भक्ति-ग्रन्थेन श्री-भागवतन निरभिमानानां किं पुनः सेव्य-सेवक-लक्षणेनाभिमानेन विधि-निषेधातीतानाम्, किं पुनः श्री-भागवतोक्तेन भक्तेर् विधिनेत्य् आदि सर्वाक्षेप-परिहारार्थम् आह—इत्थं-भूत-गुण इति । इत्थं-भूत आत्मारामाणाम् अप्य् आकर्षण-शीलो गुणो यस्य सः । तेन मूलत एव भक्ति-प्राधान्याभ्यासेन वा मद्-गुणानुभव एषाम् अस्त्व् इति सनकादिषु भगवत्-कृपयैव श्री-कृष्ण-गुणानुभवो मत्-सुतस्यास्त्व् इति श्री-शुके व्यासस्येव भगवतो भक्तानां वा कृपया यैर् आत्मारामैस् तद्-गुणानुभव-योग्यता लब्धा त एवाहैतुकीं भक्तिं कुर्वन्ति, अन्ये आत्मारामाः सायुज्यार्थं भक्तिं कुर्वन्तीत्य् अहैतुकी-पदव्यावृत्तिर् अनुसन्धेया । यद् उक्तं—


> ब्रह्म-भूतः प्रसन्नात्मा न शोचति न काङ्क्षति ।  
> समः सर्वेषु भूतेषु मद्-भक्तिं लभते पराम् ॥   
> भक्त्या माम् अभिजानाति यावान् यश् चास्मि तत्त्वतः ।  
> ततो मां तत्त्वतो ज्ञात्वा विशते तद्-अनन्तरम् ॥ [गीता १८.५४,५६] इति ॥१०॥ 

———————————————————————————————————————

**बलदेव-विद्यभूषणः (वैष्णवानन्दिनी) : **परिहरति—**आत्मा-रामाः** समाधि-दृष्टाष्ट-गुणकस्वात्मान एव **निर्ग्रन्थास्** तदानन्दास्वादेन त्यक्त-शास्त्रा अपि पलालम् इव धान्यार्थी त्यजेद् ग्रन्थम् अशेषतः इति [ब्रह्म-बिन्दु। १८] श्रवणात्, अतिमनो-ज्ञानन्त-भगवद्-गुण-विज्ञ-महत्तम-प्रसङ्गे सति हरौ भक्तिं तत्-तद्-गुण-प्रवर्तितां कुर्वन्ति, **अहैतुकीं** तद् अन्य-फलेच्छा-शून्यां, सर्व-क्षेपनिर् आसायाह—इत्थम् इति । ईदृशं तद्-गुण-माधुर्यं येन स्वात्मानन्दं विस्मरन्तीति । हरौ कीदृशि? शास्त्रात् स्वात्म-ज्ञानं, ततस् तद् आनन्दानुभवः, ततः शास्त्रत्यागः, ततो हरिगुण-श्रवणात् तत्र भक्तिस् ततो गुण-निरूपक-संहिताध्ययनम् इत्य् एव मुरुर् महान् क्रमो यस्मात्-तस्मिन् ॥१०॥

> **॥।**

॥ १.७.११ ॥

**हरेर् गुणाक्षिप्त-मतिर् भगवान् बादरायणिः ।**

**अध्यगान् महद् आख्यानं नित्यं विष्णु-जन-प्रियः ॥**

**श्रीधर-स्वामी (भावार्थ-दीपिका) : **ननु भक्तिं कुर्वन्तु नाम, एतच् छास्त्राभ्यासे शुकस्य किं कारणम् इत्य् अत आह—हरेर् इति । अध्यगाद् अधीतवान् । विष्णु-जनाः प्रिया यस्येति । व्याख्यानादि-प्रसङ्गेन तत्-सङ्गति-काम इति भावः । एतेन तस्य पुत्रो महा-योगीत्यादिना शुकस्य व्याख्याने प्रवृत्तिः कथम् इति यत् पृष्ठं तस्योत्तरम् उक्तम् ॥११॥

———————————————————————————————————————

**जीव-गोस्वामी (क्रम-सन्दर्भः) : **तम् एवार्थं श्री-शुकस्याप्य् अनुभवेन संवादयति—हरेर् गुणेति । श्री-व्यासदेवाद् यत्-किञ्चिच्-छ्रुतेन गुणेन पूर्वम् आक्षिप्ता मतिर् यस्य सः । पश्चाद् अध्यगात् महद्-विस्तीर्णम् अपि । ततश् च तत्-सङ्कथा-सौहार्देन नित्यं विष्णु-जनाः प्रिया यस्य तथाभूतो वा, तेषां प्रियो वा स्वयम् अभवद् इत्य् अर्थः ।

अयं भावः—ब्रह्म-वैवर्तानुसारेण पूर्वं तावद् अयं गर्भम् आरभ्य श्री-कृष्णस्य स्वैरितया माया-निवारकत्वं ज्ञातवान् । तत्र स्व-नियोजनया श्री-व्येद-व्यासेनानीतस्य तस्यान्तर् दर्शनात् तन्-निवारणे सति कृतार्थं-मन्यतया स्वयम् एकान्तम् एव गतवान् । तत्र श्री-व्यासदेवस् तु तं वशीकर्तुं तद्-अनन्य-साधनं श्री-भागवतम् एव ज्ञात्वा, तद्-गुणातिशय-प्रकाशमयांस् तदीय-पद्य-विशेषान् कथञ्चिच् छ्रावयित्वा तेन तम् आक्षिप्त-मतिं कृत्वा, तद् एव पूर्णं तम् अध्यापयामासेति श्री-भागवत-महिमातिशयः प्रोक्तः ॥११॥ [तत्त्व-सन्दर्भ ४९]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नारद-कृपया व्यासस्यैव व्यास-कृपया शुकस्यापि तद्-गुण-माधुर्यानुभवो विशेषत एवाभूद् इत्य् आह—हरेर् इति । हरेर् गुणेन आक्षिप्ता आक्षेप-विषयी-कृता मतिर् ब्रह्मानुभवो येन सः धिष्मे मतिं यत ईड्र्शे भगवद्-गुण-माधुर्ये सत्य् अपि एतावान् कालो ब्रह्मानुभवेन मया वृथैव यापित इति । ततश् च तत्-कथा-सौहार्देन विष्णु-जना एव न तु केवला आत्मारामाः प्रिया यस्य सः षष्ठी-समासो वा । अत्र व्यास एव भगवद्-गुणाभिव्यञ्जकान् श्री-भागवतीयान् कांश्चन श्लोकान् लोक-द्वारा विविक्तारण्ये सदा समाधिस्थम् अपि शुकं श्रावयामास । ततस् तच्-छक्त्यैव भग्न-समाधिस् तन्-माधुर्याकृष्ट-चित्तस् तादृशं समाधिम् अप्य् आक्षिप्य सर्वज्ञतया तान् श्लोकान् श्री-भागवतीयान् ज्ञात्वा तत्-प्रकाशकं च स्व-पितरं ज्ञात्वा तद्-अन्तिकम् आगत्य श्री-भागवतम् अध्यैष्टेति ब्रह्म-वैवर्तानुसारेण कथा ज्ञेया । तद् एवं व्यास-शुकौ पिता-पुत्रौ ब्रह्मानुभवि-चूडामणी अपि विजित्य भक्तिर् एक-च्छत्राम् इव सर्व-जगतीं चक्रे । तद् अपि ये तां तथा न मन्यन्ते कुपथ-गामिनश् चौरा यमेनैव दण्ड्या इति ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : **नन्व् अरण्ये समाधि-निष्ठः शुकः कथं पितरम् उपेयाय, तत्राह—हरेर् इति । व्यास-प्रेषित-शिष्योद्गीतैः कैश्चित् संहिता-पद्यैर् अवगता ये **हरेर् **गुणास् तैर् **आक्षिप्ता** स्व-समाधेर् आकृष्टा **मतिस्** तद्-आनन्द-मग्ना बुद्धिर् यस्य सः । **महद्** अप्य् **आख्यानं** तद्-गुण-प्रकाशकत्वाद् **अध्यगाद्** अधीतवान् पितरं सेवमानः सन् । ततस् तत्-कथा-रसास्वादाय **विष्णुजनाः प्रिया** यस्य तेषां वा स्वयं प्रियोऽभूत् । एतेन तस्य पुत्रो महा-योगी [भा।पु। १.४.४] इत्य्-आदिना तादृशस्य शुकस्य व्याख्याने प्रवृत्तिः कथम् इति प्रश्नस्योत्तरम् अभूत् ॥११॥

> **॥।**

॥ १.७.१२ ॥

**परीक्षितोऽथ राजर्षेर् जन्म-कर्म-विलापनम् ।**

**संस्थां च पाण्डु-पुत्राणां वक्ष्ये कृष्ण-कथोदयम् ॥**

**श्रीधर-स्वामी (भावार्थ-दीपिका) : **यद् अन्यत् पृष्ठं परीक्षितः प्रायोपवेशेन श्रवणं कथम् इतिऽ_तस्य जन्म महाश्चर्यम्_ऽ इत्य्-आदिना तस्योत्तरं वक्तुम् आह—परीक्षित इति । विलापनं मुक्तिं मृत्युं वा । संस्थां महा-प्रस्थानम् । श्री-कृष्ण-कथानाम् उदयो यया भवति तथा ॥१२॥

———————————————————————————————————————

**जीव-गोस्वामी (क्रम-सन्दर्भः) : **कृष्ण-कथानाम् उदयो यत्र तद् यथा भवतीति मुख्यतया तेन पृष्टानां कृष्ण-कथानाम् आरम्भोऽपि सूचितः ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एतेन तस्य पुत्रो महा-योगीत्य् आदिना शुकस्य व्याख्याने प्रवृत्तिः कथम् इति यत् पृष्टं तस्योत्तरम् उक्तं यद् अन्यत् पृष्टं परीक्षितः प्रायोपवेशेन श्रवणं कथम् इति तस्य जन्म महाश्चर्यम् इत्य्-आदिना तस्योत्तरम् आह—परीक्षित इति । विलापनं मृत्युम् । यद् वा, लेपेर् ण्यन्ताल् लुटा श्री-भागवत-कथा-वाचनम् इत्य् अर्थः । संस्थां महा-प्रस्थानं कृष्ण-कथानाम् उदयो यत्र तद् यथा स्याद् इति श्री-भागवतस्य तत्रैव तात्पर्यात् ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **अथ परीक्षितः प्रायोपवेश-श्रवणं कथम् इति तस्य जन्म महाश्चर्याम् [भा।पु। १.४.९] इत्य्-आदिना यद् अन्यच् च पृष्टं तलस्यात्तरम् आह—परीक्षितोऽथेति । विलापनं मरणं, संस्थां महा-प्रस्थानं, कृष्ण-कथामुदयो यत्र तद्-यथा स्यादेवम् इति तत्रैव संहितायास् तात्पर्यात् ॥१२॥

> **॥।**

॥ १.७.१३ ॥ 

**यदा मृधे कौरव-सृञ्जयानां**

**वीरेष्व् अथो वीर-गतिं गतेषु ।**

**वृकोदराविद्ध-गदाभिमर्श-**

**भग्नोरु-दण्डे धृतराष्ट्र-पुत्रे ॥**

**श्रीधर-स्वामी (भावार्थ-दीपिका) : **तत्र परीक्षितो जन्म निरूपयिष्यन्न् आदौ तावद् गर्भस्य एवाश्वत्थाम्नो ब्रह्मास्त्रात् कृष्णेन रक्षित इति वक्तुं कथां प्रस्तौति—यदेत्यादिना । यदा द्रौणिर् अश्वत्थामा कृष्णा-सुतानां द्रौपदी-पुत्राणां शिरांस्य् उपहरत् तदा तन्-मतारुदत् तां च सान्त्वयान् किरीट-माल्यार्जुन आहेति तृतीयेनान्वयः । किम् इति बालानां शिरांस्य् आनीतवान् इत्य् अपेक्षायाम् आह । मृधे य्द्धे । यद्यपि पाण्डवा अपि कौरवा एव तथापि सृञ्जय-वंशजो धृष्टद्युम्नः पाण्डवानां सेना-पतिर् सृञ्जयानाम् इत्य् उक्तम् । वीर-गतिं स्वर्गम् । अथो अनन्तरम् । वृकोदरेणाविद्धायाः क्षिप्ताया गदाया अभिमर्शेनाभिघातेन भग्नाव् ऊरुदण्डौ यस्य तथा-भूते धृतराष्ट्र-पुत्रे दुर्योधने सति ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्र गर्भस्थ एव परीक्षित् श्री-कृष्ण-दर्शनं प्रापेति वक्तुं कथां प्रस्तौति । यदा द्रौणिर् अश्वत्थामा कृष्णा-सुतानां द्रौपदी-पुत्राणां शिरांस्य् उपाहरत्, तदा तन्-माता अरुदद् इति तृतीयेणान्वयः । कौरवाः दुर्योधनाद्याः सृञ्जय-वंश्योद्भवस्य धृष्टद्युम्नस्य पाण्डव-सेनापतित्वात् सृञ्जय-पदेन पाण्डवा लक्ष्यन्ते । वीर-गतिं भीष्मोक्त-युक्त्या मोक्षं स्वर्गं च । वृकोदरेण आविद्धायाः क्षिप्तायाः गदायाः अभिमर्षेण घातेन ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **गर्भ एव परीक्षित् कृष्णम् अपश्यद् इति वक्तुं कथां प्रस्तोति—यदा द्रौणिः, कृष्णा-सूतानां द्रौपदी-पुत्राणां पञ्चानां शिरांस्युपाहरत्, तदा तेषां माता सारुदद् इति तृतीयेन सम्बन्धः । कौरवा दुर्योधनादयः सृञ्जया पाण्डवास् तेषां वीरेषु मृधे युद्धे वीरगतिं स्वर्गं मोक्षं वा गतेषु, 

ननु पाण्डवानां सृञ्जयत्वं कथं? सत्यं, धृष्टद्युम्नः सृञ्जयोऽस्त्येषां सेनापतित्वेनेत्यर्श आद्यच् । वृकोदरेण भीमेनाविद्धायाः क्षिप्ताया गदाया अभिमर्शेन पातेन भर्तुर् दुर्योधनस्येत्य् एवं प्रियं स्याद् इति पश्यन् द्रौणिर् वस्तुतस् तस्याप्रियम् एव तत् । आदौ शक्रु-वध-श्रवणेन हर्षोदयात्, अनन्तरस्पर्शेन तद् अवधावगमाच्-छिशु-वधाच् च कुरुवंश-विलोपाद् विषादोदयाच् च स मृत इति तस्याप्रियम् अतो जुगुप्सितम् इति ॥१३॥

> **॥।**

॥ १.७.१४ ॥ 

**भर्तुः प्रियं द्रौणिर् इति स्म पश्यन्**

**कृष्णा-सुतानां स्वपतां शिरांसि ।**

**उपाहरद् विप्रियम् एव तस्य**

**जुगुप्सितं कर्म विगर्हयन्ति ॥**

**मध्वाचार्यः (भागवत-तात्पर्यम्) : **स्वात्मन एव विप्रियं न भर्तुः । प्रयोजनाभावात् विप्रियम् इव च तस्य प्रियम् इति हि प्रस्वापोक्तम् ॥१४॥

———————————————————————————————————————

**श्रीधर-स्वामी (भावार्थ-दीपिका) : **भर्तुर् दुर्योधनस्य । स्मेति वितर्के । इत्य् एवं प्रियं स्याद् इति पश्यन् । तस्य तद् विप्रियम् एवेति वाक्यान्तरम् । विप्रियत्वे हेतुः—जुगुप्सितम् इति ॥१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भर्तुर् दुर्योधनस्य एवं प्रियं स्याद् इति पश्यन्, वस्तुतस् तु तस्य दुर्योधनस्य विप्रियम् एव तत् प्रथमं शत्रु-वध-श्रवणेन हर्षोदयात् पश्चात् स्पर्शेन भीमादीनां स्व-शत्रूणाम् अवध-ज्ञानात् बाल-वधाच् च कुरु-वंश-लोप-श्रवणाच् च विषादोत्पत्तेर् हर्ष-विषादाभ्यां च तन्-मृत्यु-प्राप्तेर् इति भावः । अत एवाह—जुगुप्सितम् इति ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : **भर्तुर् दुर्योधनस्येत्य् एवं प्रियं स्याद् इति पश्यन् द्रौणिर् वस्तुतस् तस्याप्रियम् एव तत् । आदौ शत्रु-वध-श्रवणेन हर्षोदयात् अनन्तर-स्पर्शेन तद्-अवधावगमाच् छिशुवधाच् च कुरु-वंश-विलोपाद् विषादोदयाच् च स मृत इति तस्याप्रियम् । अतो जुगुपसितम् इति ॥१४॥

> **॥।**

॥ १.७.१५ ॥ 

**माता शिशूनां निधनं सुतानां**

**निशम्य घोरं परितप्यमाना ।**

**तदारुदद् बाष्प-कलाकुलाक्षी**

**तां सान्त्वयन्न् आह किरीटमाली ॥**

**मध्वाचार्यः (भागवत-तात्पर्यम्) : **स्वप्नोऽयम् । 


> पार्थानुयातम् आत्मानं द्रौणिः स्वप्ने ददर्श ह ।  
> बन्धनं चात्मनस् तत्र द्रौपद्या चैव मोक्षणम् ॥ इति स्कान्दे ।

तस्मान् नैषीकावरोधः ॥१५॥

———————————————————————————————————————

**श्रीधर-स्वामी (भावार्थ-दीपिका) : **घोरं दुःसहं यथा भवति । बाष्पस्य कलाभिर् बिन्दुभिर् आकुले अक्षिणी यस्याः । किरीटस्यैकत्वेऽपि तद्-अग्राणां बहुत्वात् किरीट-मालीत्य् उक्तम् ॥१५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किरीटाग्राणां बहुत्वात् किरीटस्था माला वा यस्यास्ति स किरीट-माली अर्जुनः ॥१५॥

———————————————————————————————————————

**बलदेव-विद्यभूषणः (वैष्णवानन्दिनी) : **घोरं दुःसहं, किरीटं माला च यस्यास्ति सोऽर्जुनः ॥१५॥

**॥।**

॥ १.७.१६ ॥ 

**तदा शुचस् ते प्रमृजामि भद्रे**

**यद् ब्रह्म-बन्धोः शिर आततायिनः ।**

**गाण्डीव-मुक्तैर् विशिखैर् उपाहरे**

**त्वाक्रम्य यत् स्नास्यसि दग्ध-पुत्रा ॥**

**श्रीधर-स्वामी (भावार्थ-दीपिका) : **शुचः शोकाश्रूणि । प्रमृजामि परिमार्जयामि । यद् यदा ब्रह्म-बन्धोर् ब्राह्मणाधमस्याततायिन इति 


> अग्नि-दो गर-दश् चैव शस्त्र-पाणिर् धनापहः ।   
> क्षेत्र-दार-हरश् चैव षड् एते ह्य् आततायिनः ॥ 

इति स्मरणाद् अत्राततायी शस्त्र-पाणिस् तेन च पुत्र-हन्तृत्वं लक्ष्यते । गाण्डीवाद् धनुषो मुक्तैर् विशिखैर् बाणैर् उपाहरे त्वत्-समीपम् आनयामि । यच् छिर आक्रम्यासनं विधाय । दुग्ध-पुत्रा सती ॥१६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **शुचः शोकान् यत् यदा ब्रह्म-बन्धोर् ब्राह्मणाधमस्याततायिनः शस्त्र-पाणेः । अग्निदो गरदश् चैव शस्त्र-पाणिर् धनापहः । क्षेत्र-दारापहारी च षड् एते आततायिन इति स्मरणात् ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : **शुचः शोकान् प्रमृजाम्य् अपनयामि, यद्-यदा ब्रह्म-बन्धोर् विप्राधमस्य आततायिनः शस्त्रपाणेः शिर उपाहरे त्वत् सन्निधिनिम् आनयामि । अग्निदो गरदश्चैव-शस्त्र-पाणिर् धनापहः । क्षेत्र-दारहरश्चैव षडेते आततायैनः इति स्मृतेः । दग्ध-पुत्रा सती त्वं यच्छिर आक्रम्य स्नास्यसि ॥१६॥

**॥।**

॥ १.७.१७ ॥ 

**इति प्रियां वल्गु-विचित्र-जल्पैः**

**स सान्त्वयित्वाच्युत-मित्र-सूतः ।**

**अन्वाद्रवद् दंशित उग्र-धन्वा**

**कपि-ध्वजो गुरु-पुत्रं रथेन ॥**

**श्रीधर-स्वामी (भावार्थ-दीपिका) : वल्गवो** रम्या विचित्रा **जल्पा** भाषणानि, तैः । **सो**ऽर्जुनः । **अच्युत** एव **मित्रं सूतश्** च यस्य । **दंशितो** बद्ध-कवचः । **उग्रं धनुश्** चापं यस्य । **कपिर्** हनुमान् **ध्वजे** यस्य सः । **गुरोः पुत्रं** **रथेनान्वाद्रवद्** अन्वधावत् ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : अच्युत** एव **मित्रं सूतश्** च यस्य, स **दंशितो** बद्ध-कवचः ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : सो**ऽर्जुनः, **अच्युतो मित्रं** सखा **सूतः** सारथिश् च यस्य सः । **दंशितो** बद्ध-कवचः **कपिर्** हनुमान् **ध्वजे** यस्य ।** अन्वाद्रवत्** अन्वधावत् ॥१७॥

> **॥।**

॥ १.७.१८ ॥ 

**तम् आपतन्तं स विलक्ष्य दूरात्**

**कुमार-होद्विग्न-मना रथेन ।**

**पराद्रवत् प्राण-परीप्सुर् उर्व्यां**

**यावद्-गमं रुद्र-भयाद् यथा कः ॥**

**श्रीधर-स्वामी (भावार्थ-दीपिका) : **आपतन्तम् आधावन्तम् । स द्रौणिः । कुमार-हा बाल-घाती । उद्विग्न-मनाः कम्पित-हृदयः । प्राण-परीप्सुः प्राणान् लब्धुम् इच्छुर् न तु कीर्तिम् । यावद् गमं यावद् गन्तुं शक्यं तावद् उर्व्यां पराद्रवद् अपलायत । को ब्रह्मा मृगो भूत्वा सुतां यब्धुम् उद्यतः सन् रुद्रस्य भयाद् यथा पलायते स्म । अर्क इति पाठे वामन-पुरान-कथा सूचिता । तथा हि—विद्युन्माली नाम कश्चिद् राक्षसो महेश्वरस् तस्मै रुद्रेण सौवर्णं विमानं दत्तम्, ततोऽसाव् अर्कस्य पृष्ठतो भ्राम्यन् विमान-दीप्त्या रात्रिं विलोपितवान्, ततोऽर्केण निज-तेजोभिर् द्रावयित्वा तद् विमानं पातितम्, तच् छ्रुत्वा कुपिते रुद्रे भयाद् अर्कः पराद्रवत्, ततो रुद्रस्य क्रूर-दृष्ट्या दन्दह्यमानः पतन् वाराणस्यां पतितो लोलार्क-नाम्ना विख्यात इति ॥१८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **को ब्रह्मा मृगो भूत्वा सूतां जाभितुम् उद्यतः सन् रुद्रस्य भयात् यथा पलायते स्म । अर्क इति पाठे वामन-पुराण-कथा ज्ञेया । तथा हि—विद्युन्माली राक्षसः शैवः शिव-दत्तेन सौर्वर्णेन विमानेन अर्कस्य पृष्ठतो भ्राम्यन् विमान-दीप्त्या रात्रिं विलोपितवान्, ततः कुपितोऽर्को निज-तेजोभिर् द्रावयित्वा तद् विमानं पातयन् तदैवायातस्य रुद्रस्य भयात् ततः पलायमानः पतन् वाराणस्यां लोलार्को बभूवेति ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **आपतन्तम् आधावन्तं स द्रौणिर् विलक्ष्य दृष्ट्वा उद्विग्नमनः कम्पितहृत्, प्राण-परीप्सुः प्राणन् एव न तु कीर्तिम् आप्तुम् इच्छुः, यावद्गमं यावद्गन्तुं शक्यं तावदुर्व्यां पराद्रवद् अपलायत, यथार्क इति—शैवेन शिवदत्त-स्वर्ण-विमानेन विद्युन्मालिना राक्षसेन स्व-पश्चाद्-भ्रमता रात्रिं विलोपितां वीक्ष्य क्रुद्धोऽर्कस् तद्-विमानं स्वतेजोभिर् द्रवीभावं प्राप्य न्यपातयत् । ततः क्रुद्धाच्छिवाद्-भीतो विद्रवन् स काश्यां पतन् लोलार्कनामा ख्यातोऽभूद् इति वामन-पुराणे प्रसिद्धम् ॥१८॥

> **॥।**

॥ १.७.१९ ॥ 

**यदाशरणम् आत्मानम् ऐक्षत श्रान्त-वाजिनम् ।**

**अस्त्रं ब्रह्म-शिरो मेने आत्म-त्राणं द्विजात्मजः ॥**

**श्रीधर-स्वामी (भावार्थ-दीपिका) : **अशरणं रक्ष-रहितम् । ननु पलायनम् एव रक्षकम् अस्ति, न, तस्यापि कुण्ठितत्वाद् इत्य् आह । श्रान्ता वाजिनो यस्य तम् । ब्रह्म-शिरोऽस्त्रं ब्रह्मास्त्रम् । द्विजात्मज इत्य् अदीर्घ-दर्शिताम् आह ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अशरणं रक्षक-रहितम् आत्म-त्राणम् आत्म-रक्षोपायम्, द्विजात्मज इत्य् अदीर्घ-दर्शित्वं सूचितम् ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **यद् आत्मानम् अशरणं रक्षक-शून्यम् ऐक्षत, ननु पलायनं रक्षकमस्तु? तत्राह—श्रान्तेति । तदा ब्रह्म-शिरोऽस्त्रं ब्रह्मास्त्रम् आत्मत्राणं मेने । द्विजात्मज इत्य् अदीर्घदर्शीत्य् अर्थः ॥१९॥

> **॥।**

॥ १.७.२० ॥ 

**अथोपस्पृश्य सलिलं सन्दधे तत् समाहितः ।**

**अजानन्न् अपि संहारं प्राण-कृच्छ्र उपस्थिते ॥**

**श्रीधर-स्वामी (भावार्थ-दीपिका) : **तद् ब्रह्मास्त्रम् । समाहितः कृत-ध्यानः । उपसंहारम् अजानतोऽपि संधने हेतुः—प्राण-कृच्छ्र इति ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **समाहितः कृतध्यानः ॥२०-२१॥

———————————————————————————————————————

**बलदेव-विद्यभूषणः (वैष्णवानन्दिनी) : **सलिलम् उपस्पृश्य आचम्य समाहितः कृत-ध्यानः ॥२०॥

> **॥।**

॥ १.७.२१ ॥ 

**ततः प्रादुष्कृतं तेजः प्रचण्डं सर्वतो दिशम् ।**

**प्राणापदम् अभिप्रेक्ष्य विष्णुं जिष्णुर् उवाच ह ॥**

**श्रीधर-स्वामी (भावार्थ-दीपिका) : **ततोऽस्त्रात् सर्वतो दिशं प्रादुष्कृतं तेजोऽ भिप्रेक्ष्य ततः प्राणापदं चाभिप्रेक्ष्य ॥२१॥

———————————————————————————————————————

**जीव-गोस्वामी (क्रम-सन्दर्भः) : **सर्वतो-दिशम् इति सरवत इत्य् अस्य योगे द्वितीया, दिशम् इति जात्यैकत्वम्, दिशां सर्वत्रेत्य् अर्थः । सार्व-विभक्तिकस् तसिः, सर्वां दिशम् इत्य् अर्थः ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : **जिष्णुर् अर्जुनः ॥२१॥

> **॥।**

॥ १.७.२२ ॥ 

**अर्जुन उवाच—**

**कृष्ण कृष्ण महा-बाहो भक्तानाम् अभयङ्कर ।**

**त्वम् एको दह्यमानानाम् अपवर्गोऽसि संसृतेः ॥**

**श्रीधर-स्वामी (भावार्थ-दीपिका) : **प्रस्तुतं विज्ञापयितुं प्रथमं स्तौति —कृष्णेति चतुर्भिः । संसृतेर् हेतोर् दह्यमानानां तस्याम् अपवर्गोऽपवर्जयिता । नाशक इत्य् अर्थः ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अपवर्गो मोक्ष-रूपोऽसि तेनास्माकं संसृतेर् मोक्षम् अपि दास्यसि, किम् उतास्माद् अग्नेस् त्राण-मात्रम् इति भावः ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **संसृतेर् हेतोर् देह्यमानानां प्राणिनाम् अपवर्गोऽसि । तथा चास्माद् अस्त्राग्नेस् त्राणं तव कियद् इति भावः ॥२२॥

> **॥।**

॥ १.७.२३ ॥ 

**त्वम् आद्यः पुरुषः साक्षाद् ईश्वरः प्रकृतेः परः ।**

**मायां व्युदस्य चिच्-छक्त्या कैवल्ये स्थित आत्मनि ॥**

**श्रीधर-स्वामी (भावार्थ-दीपिका) : **यतस् त्वम् ईश्वरः साक्षात् । कुतः ? यतः प्रकृतेः परः पुरुषः । तत् कुतः ? यत आद्यः कारणम् । कारणत्वेऽप्य् अविकारिताम् आह । मायां व्युदस्याभिभूय कैवल्य-रूपे आत्मन्य् एव स्थित इति ॥२३॥

———————————————————————————————————————

**जीव-गोस्वामी (क्रम-सन्दर्भः) : **माया-हेतुकायाः संसृतेर् नाशकत्वेन मायातो विलक्षणां शक्तिं दर्शयति—त्वम् इति । त्वं साक्षात् पुरुषो भगवान् । तथा य ईश्वरोऽन्तर्याम्य्-आख्यः पुरुषः, सोऽपि त्वम् एव । तद् एवम् उभयस्मिन्न् अपि प्रकाशे प्रकृतेः परस् तद्-असङ्गी ।

ननु कथं केवलानुभवानन्दस्यापि तद्-अनुभवित्वं, यतो भगवत्त्वम् अपि लक्ष्यते ? कथं चेश्वरत्वात् प्रकृत्य्-अधिष्ठातृत्वेऽपि तद्-असङ्गित्वम् ? तत्राह—**मायां व्युदस्य** इति । अव्यभिचारिण्या स्वरूप-शक्त्या ताम् आभास-शक्तिं दूरे विधाय तथैव स्वरूप-शक्त्या कैवल्ये—-


> परावराणां परम आस्ते कैवल्य-सञ्ज्ञितः ।  
> केवलानुभवानन्द-सन्दोहो निरुपाधिकः ॥ [भा।पु। ११.९.१८]

इत्य् एकादशोक्त-रीत्या कैवल्याख्ये केवलानुभवानन्दे आत्मनि स्व-स्वरूपे स्थितः अनुभूत-स्वरूप-सुख इत्य् अर्थः । तद् उक्तं षष्ठे देवैर् अपि—स्वयम् उपलब्ध-निज-सुखानुभवो भवान् [भा।पु। ६.९.३३] इति । सन्दोह-शब्देन चैकादशे वैचित्री दर्शिता, सा च शक्ति-वैचित्र्याद् एव भवतीति । अत एवम् अस्त्य् एव स्वरूप-शक्तिः । 

**प्रकृतिर्** नामात्र मायायास् त्रैगुण्यम् । एवम् एव शक्ति-त्रय-विवृतिः स्वामिभिर् एव दर्शिता । तथा हि श्री-देवहूति-वाक्ये—


> परं प्रधानं पुरुषं महान्तं  
> कालं कविं त्रि-वृतं लोक-पालम् ।  
> आत्मानुभूत्यानुगत-प्रपञ्चं  
> स्वच्छन्द-शक्तिं कपिलं प्रपद्ये ॥ [भा।पु। ३.२४.३३] इत्य् अत्र ।

परं परमेश्वरम् । तत्र हेतुः—स्वच्छन्दाः शक्तयो यस्य । ता एवाह—प्रधानं प्रकृति-रूपम्, पुरुषं तद्-अधिष्ठातारम्, महान्तं महत्-तत्त्व-स्वरूपम्, कालं तेषां क्षोभकम्, त्रिवृतम् अहङ्कार-भूतम्, लोकात्मकं तत्-पालात्मकं च । तद् एवं मायया प्रधानादि-रूपताम् उक्त्वा चिच्-छक्त्या निष्प्रपञ्चताम् आह—आत्मानुभूत्या चिच्-छक्त्यानुगतः स्वस्मिन् लीनः प्रपञ्चो यस्य तम् । कविं सर्वज्ञं प्रधानाद्य्-आविर्भाव-साक्षिणम् इत्य् अर्थः इति[^६५] । 

[^६५]:
    श्रीधर-स्वामी तो ३.२४.३३।


तत्र पुरुषस्यापि मायान्तः-पातित्वं तद्-अधिष्ठातृतयोपचर्यत एव । वस्तुतस् तस्य तु तस्याः परत्वम् । तथा श्री-कपिल-देव-वाक्ये—


> अनादिर् आत्मा पुरुषो निर्गुणः प्रकृतेः परः ।  
> प्रत्यग्-धामा स्वयं-ज्योतिर् विश्वं येन समन्वितम् ॥ [भा।पु। ३.२६.३] इति ।

त्रि-शक्ति-निरूपणे विशेष-जिज्ञासा चेत् श्री-भगवत्-सन्दर्भो दृश्यः । 

अथवा त्वम् आद्य इत्य्-आदि मूल-पद्यम् एवम् अवतार्यम्—श्री-वैकुण्ठे मायं निषेधन्न् अपि साक्षात् ताम् एवाह—त्वम् आद्य इति । कैवल्ये मोक्षाख्ये श्री-वैकुण्ठ-लक्षणे आत्मनि स्वांश एव स्थितः । किं कृत्वा ? तत्राति-विराजमानया चिच्-छक्त्या मायां दूरे स्थिताम् अपि तिरस्कृत्यैव । मतं चैतम्मायादिकं निषेधता श्री-शुकदेवेन ।


> प्रवर्तते यत्र रजस् तमस् तयोः   
> सत्त्वं च मिश्रं न च काल-विक्रमः ।  
> न यत्र माया किम् उतापरे हरेर्   
> अनुव्रता यत्र सुरासुरार्चिताः ॥ [भा।पु। २.९.१०] इति ।

मोक्सं परं पदं लिङ्गम् अमृतं विष्णु-मन्दिरम् । इति पाद्मोत्तर-खण्डे वैकुण्ठ-पर्याय-शब्दाः ॥२३॥ [भगवत्-सन्दर्भः १९] 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु त्वन्-मातुलेयोऽहं त्वत्-सम एव मैवं वादीर् इत्य् आह त्वम् इति । ननु त्वं प्रकृतेः पर इति किं प्रकृति-शब्देनाविद्यां मायां वा श्रूषे तत्राह— त्वम् इति । चिच्-छक्त्या स्वरूप-भूतया शक्त्या सुभगया पट्ट-महिष्य् एव मायां विद्याविद्येति वृत्ति-द्वयवतीं दुर्भगाम् इव स्व-शक्तित्वात् प्राप्तां व्युदस्य दूरीकृत्य तया शक्त्या सहित एव त्वम् आत्मनि स्व-चिन्मय-स्वरूपे स्थितः । 

ननु चिच्-छक्त्येत्य् अस्याः कारणत्वेन मत्तो भिन्नतया स्थितत्वं कथं ममात्मनि स्थितत्वम् इत्य् अत आह—कैवल्य इति । केवलस्य भावः कैवल्यम् । अस्मिन् इति तया सहितत्वेऽपि तव कैवल्यम् एव तस्याः स्वरूप-शक्तित्वात् तस्मिंश् च सति त्वम् आत्मनि स्थितो वस्तुत एवेति भावः । अतः स्वरूप-भूता चिच्-छक्तिः सा त्वत्तः सदा अभिन्नैव त्वद्-देहेन्द्रिय-परिकरादि-रूपेण तिष्ठति परास्य शक्तिर् बहुधैव श्रूयते स्वाभाविकी ज्ञान-बल-क्रियाच [श्वेत्।उ। ६.८] इति श्रुतेः । माया छायैव त्वत्-स्वरूपत्वात् ज्ञानाज्ञान-गुण-मय-जगद्-रूपेण वर्तत इति त्वत्तो भेद एव तस्या मायायास् त्वच्-छक्तित्वात् क्वचिद् अभेदोऽपीति भिन्नाभिन्न-रूपा सा शक्तिर् इत्य् अर्थः । मायैव शक्तिर् एका नान्येति मतं परास्तम् एव ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु कथम् अपवर्गदोऽहं? तत्राह—त्वम् इति । आद्योऽनादिः साक्षाद् ईश्वरः स्वत-ःसिद्ध-षडैश्वर्यः स्वयं भगवानित्य् अर्थः । प्रकृतेर् मायायाः परस्तयास्पृष्टः । ननु कथन्तस्याः परोऽहं? तत्राह—चिच्छक्त्या परास्य शक्तिः [श्वे।उ। ६.८] इति श्रुतया मायां व्युदस्य निरस्येति । कैवल्ये इति स्वार्थे ष्यञ् । विशुद्धे आत्मनि स्वस्वरूपे स्थित इति तस्याः परस्त्वम्, अतोऽपवर्गद इत्य् अर्थः ॥२३॥

> **॥।**

॥ १.७.२४ ॥ 

**स एव जीव-लोकस्य माया-मोहित-चेतसः ।**

**विधत्से स्वेन वीर्येण श्रेयो धर्मादि-लक्षणम् ॥**

**श्रीधर-स्वामी (भावार्थ-दीपिका) : **त्रि-वर्ग-दातापि त्वम् एवेत्य् आह—स इति । यस् त्वं मायाम् अभिभूय स्थितः स एव मायाम् अभिभूतस्य जनस्य धर्मादि-फलम् उपासितः सन्विधत्से । वीर्येण प्रभावेण ॥२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स एव कैवल्ये स्थित एव ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **त्रिवर्गदोऽपि त्वम् इत्य् आह—स एव मायां व्युदस्य विशुद्धे स्वात्मनि स्थित एव माया-भिभूतस्य जीव-लोकस्याश्रितः सन् स्व-वीर्येण निज-प्रभावेन धर्मादि विधत्से ॥२४॥

> **॥।**

॥ १.७.२५ ॥ 

**तथायं चावतारस् ते भुवो भार-जिहीर्षया ।**

**स्वानां चानन्य-भावानाम् अनुध्यानाय चासकृत् ॥**

**श्रीधर-स्वामी (भावार्थ-दीपिका) : **तथा चानेनावतारेण तव साधु-पक्ष-पातो लक्ष्यत इत्य् आह—तथेति । किं भू-भर-हरणं मद्-इच्छा-मात्रेण न भवति ? तत्राह—स्वानां ज्ञातीनम् अनुध्यानाय च । तथानन्य-भावानाम् एकान्त-भक्तानां च ॥२५॥

———————————————————————————————————————

**जीव-गोस्वामी (क्रम-सन्दर्भः) : **यथान्ये पुरुषादयोऽवतारास् तथायम् अवतारः साक्षाद्-भगवतः श्री-कृष्णाख्यस्य तवैव प्राकट्यम्, परम-भक्ताया भुवो भार-जिहीर्षया जातोऽप्य् अन्येषां स्वानां भक्तानाम् असकृच् च मुहुर् अनुध्यानाय निज-भजन-सौख्याय भवति ॥२५॥ [भगवत्-सन्दर्भ ४९]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तथा तेनैव प्रकारेण तव व्युदस्त-मायः स्व-चिन्-मय-स्वरूपेण अयम् अवतारः प्रापञ्चिक-लोके प्राकट्यम् ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **तथा तेनैव प्रकारेण व्युदस्तमायेन केवलेन स्वरूपेण तवायम् अवतारः । स्वानां ज्ञातीनां पार्षदानामनन्य-भावानं केषाञ्चित् साधकानाञ् चानुध्यानाय, भू-भारापहारस् तु सङ्कल्पेनैव स्याद् इति भावः ॥२५॥

> **॥।**

॥ १.७.२६ ॥ 

**किम् इदं स्वित् कुतो वेति देव-देव न वेद्म्य् अहम् ।**

**सर्वतो मुखम् आयाति तेजः परम-दारुणम् ॥**

**श्रीधर-स्वामी (भावार्थ-दीपिका) : **एवं स्तुत्वा प्रस्तुतं विज्ञापयति—किम् इति । किम् आत्मकम् इदं कुतो वा आयातीति । स्विद् वितर्के ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं स्तुत्वा प्रस्तुतं विज्ञापयति किम् इदम् इति ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **एवं स्तुत्वा प्रस्तुतं निवेदयति—किम् इदम् इति । स्विद्वितर्के, कुतोवायाति ॥२६॥

> **॥।**

**॥ १.७.२७ ॥ **

**श्री-भगवान् उवाच—**

**वेत्थेदं द्रोण-पुत्रस्य ब्राह्मम् अस्त्रं प्रदर्शितम् ।**

**नैवासौ वेद संहारं प्राण-बाध उपस्थिते ॥**

**श्रीधर-स्वामी (भावार्थ-दीपिका) : द्रोण-पुत्रस्य ब्राह्मम् अस्त्रम्** । तेन च **प्राण-बाधे** प्राप्ते **प्रदर्शितं** केवलम्, न तत्-प्रयोगे कुशल इत्य् अर्थः, यतोऽ**साव्** उप**संहारं न वेद** । एतच् च त्वं तु **वेत्थ** जानासि ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : प्रदर्शितम्** इति । दृष्ट्वैव किं न परिचिनोषि ? किं मां पृच्छसि ? इति भावः । **संहारम्** अस्योपसंहारं **न वेद** । तर्हि कथम् एतत् प्रयुक्तवान् ? इत्य् अत आह—**प्राण-बाध** इति ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) **: **उपसंहारं** चेन् **न वेद**, तत् कथं प्रयुक्तवान्? तत्राह—**प्राण-** इति ॥२७॥

> **॥।**

॥ १.७.२८ ॥ 

**न ह्य् अस्यान्यतमं किञ्चिद् अस्त्रं प्रत्यवकर्शनम् ।**

**जह्य् अस्त्र-तेज उन्नद्धम् अस्त्र-ज्ञो ह्य् अस्त्र-तेजसा ॥**

**श्रीधर-स्वामी (भावार्थ-दीपिका) : **प्रत्यवकर्शनं कृशत्व-करम्, निवर्तकम् इत्य् अर्थः । अतस् तद् अस्त्र-तेज उन्नद्धम् उत्कटं ब्रह्मास्त्र-तेजसैव जहि घातय । त्वत्-प्रयुक्तं चास्त्रं तद् उपसंहृत्य स्वयम् उपशाम्येत् । यतस् त्वम् अस्त्र-ज्ञोऽसि ॥२८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तर्हि वारुणास्त्रादिना वह्निम् उपशमानीति चेत् तत्राह—न ह्य् अस्येति । प्रत्यवकर्शनं निवर्तकम् । तस्मात् त्वम् अस्त्र-तेजसा स्व-प्रयुक्त-ब्रह्मास्त्र-तेजसैव ब्रह्मास्त्र-तेजो जहि यतो अस्त्रज्ञोऽसि ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **तर्हि वारुणास्त्रेण वह्निम् एतम् उपशमयेयं? तत्राह—न हीति । अन्यतमम् आग्नेयादि, प्रत्य् अवकर्यणं निवर्तकं, तस्माद् अस्त्र-तेजसा ब्रह्मास्त्रेणैवेन्नद्धं वृद्धं ब्रह्मास्त्रतेजो जहि नाशय । त्वद् अस्त्रं तद् उपसंहृत्य स्वयं शाम्येत्, हि यतस् त्वम् अस्त्रज्ञोऽसि ॥२८॥

> **॥।**

॥ १.७.२९ ॥ 

**सूत उवाच—**

**श्रुत्वा भगवता प्रोक्तं फाल्गुनः पर-वीर-हा ।**

**स्पृष्ट्वापस् तं परिक्रम्य ब्राह्मं ब्राह्मास्त्रं सन्दधे ॥**

**श्रीधर-स्वामी (भावार्थ-दीपिका) : **परे शत्रवस् त एव वीरास् तान् हन्तीति तथा-विधः फाल्गुनोऽर्जुनोऽपः स्पृष्ट्वाचम्य तं श्री-कृष्णं परिक्रम्य प्रदक्षिणी-कृत्य । ब्रामाय ब्रह्मास्त्रं निवर्तयितुम् ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तं श्री-कृष्णं ब्राह्माय ब्रह्मास्त्रं निवर्तयितुम् ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : **अपः स्पृष्ट्वाचम्य, तं कृष्णम् ॥२९॥

> **॥।**

॥ १.७.३० ॥ 

**संहत्यान्योन्यम् उभयोस् तेजसी शर-संवृते ।**

**आवृत्य रोदसी खं च ववृधातेऽर्क-वह्निवत् ॥**

**श्रीधर-स्वामी (भावार्थ-दीपिका) : **ततश् चोभयोर् ब्रह्मास्त्रयोर् तेजसी शरैः संवेषिते परस्परं मिलित्वा ववृधाते अवर्धेताम् । किं कृत्वा । रोदसी द्यावापृथिव्यौ खम् अन्तरीक्षं चावृत्य । यथा प्रलये सङ्कर्षण-मुखाग्निर् उपरिस्थितोऽर्कश् च संहत्य वर्धेते तद्वत् ॥३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उभयोर् ब्रह्मास्त्रयोर् तेजसी शरैः संवृते संवेषिते परस्परं मिलित्वा ववृधाते रोदसी द्यावापृथिव्यौ यथा प्रलये सङ्कर्षण-मुखाग्निर् उपरिस्थितोऽर्कश् च ताव् इव ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **उभयोर् ब्रह्मास्त्रयोस् तेजसी अन्योन्यं संहत्य मिलित्वा ववृधाते कीदृशे? शरैः संवृते वेष्टिते । किं कृत्वेत्य् आह—रोदसी द्यावाभूमी खञ् चाकाशम् आवृत्य पूरयित्वा, यथा प्रलये पातालाद् उत्थितः सङ्कर्षण-मुखाग्नि-रुपरि स्थितोऽर्कश् च मिथः संहत्य वर्धते तद्वत् ॥३०॥

> **॥।**

॥ १.७.३१ ॥ 

**दृष्ट्वास्त्र-तेजस् तु तयोस् त्रील् लोकान् प्रदहन् महत् ।**

**दह्यमानाः प्रजाः सर्वाः सांवर्तकम् अमंसत ॥**

**श्रीधर-स्वामी (भावार्थ-दीपिका) : **तयोर् द्रौणि-फाल्गुनयोः । तेन दह्यमानाः सांवर्तकं प्रलयाग्निम् अमण्सत मेनिरे ॥३१॥

———————————————————————————————————————

**जीव-गोस्वामी (क्रम-सन्दर्भः) : **दृष्ट्वेति । प्रदहद्-दग्धुम् आरभमाणम् । दह्यमाना दग्धुम् आरभ्यमाणाः । वर्तमान-सामीप्ये वर्तमानवद् वा [पा। ३.३.१३१] इति पाणिनि-स्मृतेः ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तयोर् द्रौण्य्-अर्जुनयोः । सांवर्तकं प्रलयाग्निम् ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : **उभयोर् द्रौणि-फाल्गुनयोः सांवर्तकं प्रलयाग्निं संवर्तः प्रलयः कल्पः इत्य् अमरः ॥३१॥

> **॥।**

॥ १.७.३२ ॥ 

**प्रजोपद्रवम् आलक्ष्य लोक-व्यतिकरं च तम् ।**

**मतं च वासुदेवस्य सञ्जहारार्जुनो द्वयम् ॥**

**श्रीधर-स्वामी (भावार्थ-दीपिका) : **लोकानां व्यतिकरं व्यत्ययं नाशम् इत्य् अर्थः । वासुदेवस्य मतं चालक्ष्य ब्रह्मास्त्र-द्वयम् उपसंहृतवान् ॥३२॥

———————————————————————————————————————

**जीव-गोस्वामी (क्रम-सन्दर्भः) : **मतं चेति । प्रथमं श्री-भगवतास्त्र-प्रतिघातन-मात्रं समादिष्टम्, न तु संहरणम् । तच् च नूनं परास्त्रं न संहर्तुं शक्यम् इति स्व-शस्त्रेणैक्यं विधाय संहरणाभिप्रायेण । तत् तु तद्-आज्ञा-मात्रेण कृत्वापि पश्चात् प्रत्युत ताभ्यां वृद्धाभ्याम् उपद्रवे सति स्थगितायमानम् अर्जुनं प्रति संहारोऽनुमत इति भावः ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **लोकानां भूर् आदीनां व्यतिकरं नाशम् ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **लोकानां व्यतिकरं नाशम् ॥३२॥

> **॥।**

॥ १.७.३३ ॥ 

**तत आसाद्य तरसा दारुणं गौतमी-सुतम् ।**

**बबन्धामर्ष-ताम्राक्षः पशुं रशनया यथा ॥**

**श्रीधर-स्वामी (भावार्थ-दीपिका) : **गौतम-वम्श-जा गौतमी कृपी तस्याः सुतम् । अमर्षेण कोपेन ताम्रे अक्षिणी यस्य सः । निष्कृपत्वे दृष्टान्तः—पशुं यथेति । तस्य बन्धनं धर्म इत्य् अत्र दृष्टान्तः—यथा याज्ञिकः पशुम् इति । रशनया रज्ज्वा ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गौतम-वम्श-जा गौतमी कृपी तस्याः सुतम् ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **गोतम-वंशोद्भवा गौतमी कृपी तस्याः सुतम् अश्वत्थामानं, तद्-बन्धनस्य धर्मत्वे दृष्टान्तः—याज्ञिको यथा यज्ञियं पशुं रसनया वध्नाति तद्वत् ॥३३॥

> **॥।**

॥ १.७.३४ ॥ 

**शिबिराय निनीषन्तं रज्ज्वा बद्ध्वा रिपुं बलात् ।**

**प्राहार्जुनं प्रकुपितो भगवान् अम्बुजेक्षणः ॥**

**श्रीधर-स्वामी (भावार्थ-दीपिका) : **शोक-रोषादि-युक्तस्याप्य् अर्जुनस्य धर्म-निष्ठाख्यापनाय श्री-कृष्ण-वाक्यम् । तद् आह षड्भिः । शिबिराय राज-निवेशाय नेतुम् इच्छन्तम् । प्रकुपित इवेति ॥३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **शोक-रोषादि-युक्तस्याप्य् अर्जुनस्य लोके धर्म-निष्ठा-ख्यापनाय प्रकर्षेणाह पञ्च-श्लोकीम् अरुणेक्षण इत्य् अनुक्त्वा अम्बुजेक्षण इत्य् उक्ते बहिर् एव प्रकुपित इति गम्यते ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **शोक-रोषादि-युक्तस्याप्य् अर्जुनस्य धर्मिष्ठता-ख्यातये भगवद्-वचनं तद् आह—शिविरायेत्य् आदिभिः । शिविराय राजनिवेशाय प्रकुपितः प्रकाशित-कोप-मुद्रः । अरोषणो ह्य् असौ देवः इति नारायणीयात् [शान्ति।पर्व। ३३६.१९] एतद्-व्यञ्जयन्ति—अम्बुजेक्षण इति ॥३४॥

> **॥।**

॥ १.७.३५ ॥ 

**मैनं पार्थार्हसि त्रातुं ब्रह्म-बन्धुम् इमं जहि ।**

**योऽसाव् अनागसः सुप्तान् अवधीन् निशि बालकान् ॥**

**श्रीधर-स्वामी (भावार्थ-दीपिका) : **यथा जीवस्य जन्मादि माया एवम् ईश्वरस्यापि जन्मादि मायेत्य् आह—एवम् इति । अकर्तुः कर्माणि । अजनस्य जन्मानि । हृत्-पतेर् अन्तर्यामिणः ॥३५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **ब्रह्म-बन्धुं विप्राधमम् । अनागसोऽनपराधात् ॥३५॥

> **॥।**

॥ १.७.३६ ॥ 

**मत्तं प्रमत्तम् उन्मत्तं सुप्तं बालं स्त्रियं जडम् ।**

**प्रपन्नं विरथं भीतं न रिपुं हन्ति धर्म-वित् ॥**

**श्रीधर-स्वामी (भावार्थ-दीपिका) : **रिपोर् अपि सुप्तस्य बालस्य च वधो न धर्म इत्य् अन्यार्थैर् दर्शयति—मत्तम् इति । मत्तं मद्यादिना । प्रमत्तम् अनवहितम् । उन्मत्तं ग्रह-वातादिना । जडम् अनुद्यमम् । प्रपन्नं शरणागतम् । विरथं भग्न-रथम् ॥३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मत्तं मद्यादिना । प्रमत्तम् अनवहितम् । उन्मत्तं ग्रह-वातादिना ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **मत्त-मासवेन, प्रमत्तम् अनवधानम्, उन्मत्तं ग्रह-वातादिना विक्षिप्तं, जडम् उद्यम-शून्यं, प्रपन्नं शरणागतं, विरथं भग्नरथम् ॥३६॥

> **॥।**

॥ १.७.३७ ॥ 

**स्व-प्राणान् यः पर-प्राणैः प्रपुष्णात्य् अघृणः खलः ।**

**तद्-वधस् तस्य हि श्रेयो यद्-दोषाद् यात्य् अधः पुमान् ॥**

**श्रीधर-स्वामी (भावार्थ-दीपिका) : **तद्-वधो दण्ड-रूपस् तस्यैव श्रेयः पुरुषार्थः । यद् यतो दण्ड-प्रायश्चित्त-रहिताद् दोषात् स पुमान् अधो यातीति । तथा च स्मरन्ति—


> राजभिर् धृत-दण्डस् तु कृत्वा पापानि मानवाः ।   
> विधूत-कल्मषा यान्ति स्वर्गं सुकृतिनो यथा ॥ इति ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : तद्**-वधो दण्ड-रूपस् तस्यैव श्रेयः । तथा च स्मरन्ति—


> राजभिर् धृत-दण्डस् तु कृत्वा पापानि मानवाः ।   
> विधूत-कल्मषा यान्ति स्वर्गं सुकृतिनो यथा ॥ इति ।

अन्यथा यद् यतो दोषात् ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : **अघृणो निर्दयः तस्य वधस्तस्य श्रेयः प्रायश् चित्त-रूपत्वात् । राजभिर् धृत दण्डास् तु कृत्वा पापानि मानवाः! विधूत-कल्मषा यान्ति स्वर्गं सुकृतिनो यथा इति स्मरणात् । यतोऽकृत-प्रायश्चितान्दोषात् पुमानधो याति ॥३७॥

> **॥।**

॥ १.७.३८ ॥ 

**प्रतिश्रुतं च भवता पाञ्चाल्यै शृण्वतो मम ।**

**आहरिष्ये शिरस् तस्य यस् ते मानिनि पुत्र-हा ॥**

**तद् असौ वध्यतां पाप आतताय्य् आत्म-बन्धु-हा ।**

**भर्तुश् च विप्रियं वीर कृतवान् कुल-पांसनः ॥**

न कतमे_न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **प्रतिश्रुतं प्रतिज्ञातम् ॥३८॥

भर्तुर् दुर्योधनस्य ॥३९॥

> **॥।**

॥ १.७.४० ॥ 

**सूत उवाच—**

**एवं परीक्षता धर्मं पार्थः कृष्णेन चोदितः ।**

**नैच्छद् धन्तुं गुरु-सुतं यद्यप्य् आत्म-हनं महान् ॥**

**श्रीधर-स्वामी (भावार्थ-दीपिका) : **यद्य् अपि चोदितस् तथापि हन्तुं नैच्छत् । आत्म-हनं पुत्र-हन्तारम् अपि । यतो महान् ॥४० ॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धर्मं परीक्षमाणेन यद्यपि चोदितः तथापि हन्तुं नैच्छत् । आत्म-हनं पुत्र-हन्तारम् अपि । यतो महान् कृष्णस्य स्वभावाभिज्ञः । तस्य चायं स्वभावः स्वयं सर्वज्ञोऽपि धर्मादि-निष्ठा-ख्यापनाय तद्वतो भक्तान् परीक्षत इति तत्र मैनं पार्थार्हसि त्रातुं [भा।पु। १.७.३५] इत्य्-आदिना वीर-रौद्र-रसं प्रदर्श्य धर्मवन्तम् अर्जुनं यथा परीक्षते स्म तथा भर्तुः शुश्रूषणं स्त्रीणां परो धर्म [भा।पु। १०.२९.२४] इत्य्-आदिना भवतीनां वियोगो मे नहि सर्वात्मना क्वचित् [भा।पु। १०.४७.२९] इत्य्-आदिना, अहं हि सर्व-भूतानाम् आदिर् अन्तोऽन्तरं बहिर् [भा।पु। १०.८२.४५] इत्य्-आदिना च कर्म-ज्ञान-योगौ प्रदर्श्य प्रेमवतीर् गोपीः । 

वरं च यत् कञ्चन मानवेन्द्र वृणीष्व [भा।पु। ४.२०.१६] इत्य्-आदिना वरं वृणीष्व भद्रं ते काम-पुरोऽस्म्य् अहम् इत्य्-आदिना च भौगेश्वरादीन् प्रदर्श्य भक्तिमतः पृथु-ग्रहलादादीन् दीयमानं न गृह्णन्तीत्य् आदिना अन्यान् अपि भक्तान् पोअरिक्षां चकारैवेति तदीय-सिद्ध-भक्ता अपि तथा परीक्षन्ते । तथा हि शुक एवं षष्ठ-स्कन्धे पाप-निस्तारार्थः पृष्टः प्रायश्चित्त-मात्रम् उक्त्वा परीक्षितः सिद्धान्ताभिज्ञतां नवमे श्री-कृष्ण-लीलां सङ्क्षेपेणोक्त्वा लीलौत्सुक्यं द्वादशे ब्रह्म-ज्ञानम् उपक्षिप्य भक्ति-निष्ठां परीक्षां चक्रे इति । न तत्र तत्र स्पष्टेऽर्थे तात्पर्यम् ॥४०॥

———————————————————————————————————————

**बलदेव-विद्यभूषणः (वैष्णवानन्दिनी) : **आत्महनं पुत्र-हस्तारम् अपि, यतो महान् विप्रस्य देह-दण्ड-निषेधादयं मां परीक्षत एवेति भगवन्-मताभिज्ञ इत्य् अर्थः ॥४०॥

> **॥।**

॥ १.७.४१ ॥ 

**अथोपेत्य स्व-शिबिरं गोविन्द-प्रिय-सारथिः ।**

**न्यवेदयत् तं प्रियायै शोचन्त्या आत्म-जान् हतान् ॥**

**श्रीधर-स्वामी (भावार्थ-दीपिका) : **गोविन्दः प्रियः सारथिर् यस्य सः । आत्मजान् शोचन्त्यै ॥४१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न्यवेदयत् अयं ते पुत्र-हन्ता आनीत इत्य् उक्तवान् ॥४१॥

———————————————————————————————————————

**बलदेव-विद्यभूषणः (वैष्णवानन्दिनी) : **न्यवेदयदानीतो ऽयं त्वत्-पुत्र-हन्तेत्य् उक्तवान् ॥४१॥

> **॥।**

॥ १.७.४२ ॥ 

**तथाहृतं पशुवत् पाश-बद्धम्**

**अवाङ्-मुखं कर्म-जुगुप्सितेन ।**

**निरीक्ष्य कृष्णापकृतं गुरोः सुतं**

**वाम-स्वभावा कृपया ननाम च ॥**

**श्रीधर-स्वामी (भावार्थ-दीपिका) : **तथा परिभावेनाहृतम् आनीतम् । कर्मणो जुगुप्सितेन दोषेणावाङ्-मुखम् अधो-वदनम् । अपकृतम् अपकारिणम् । कृपया निरीक्ष्य । वामः शोभनः स्वभावो यस्यः सा ॥४२॥

———————————————————————————————————————

**जीव-गोस्वामी (क्रम-सन्दर्भः) : **तथाहृतम् इति युग्मकम् । अपकृतम् इति क्विब्-अन्तम् ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तथा तेन प्रकारेण आहृतम् आनीतम् । कर्म-जुगुप्सितेन कर्मणो जुगुप्सया अपकृतम् इति क्विब्-अन्तम् अपकारिणम् । कृपया निरीक्ष्य । वामः शोभनः । ननाम च ॥४२॥

———————————————————————————————————————

**बलदेव-विद्यभूषणः (वैष्णवानन्दिनी) : **अपकृतम् अपकारिणम् अपि कृपया निरीक्ष्य वाम-स्वभावा मनोज्ञ-लीला कृष्णा द्रौपदी ननाम च ॥४२॥

> **॥।**

॥ १.७.४३ ॥ 

**उवाच चासहन्त्य् अस्य बन्धनानयनं सती ।**

**मुच्यतां मुच्यताम् एष ब्राह्मणो नितरां गुरुः ॥**

**श्रीधर-स्वामी (भावार्थ-दीपिका) : **ननाम चोवाच चेति च-काराभ्यां सम्भ्रमः सूचितः । बन्धनेनानयनम् असहमाना ॥४३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उवाच चेति च-काराभ्यां सम्भ्रमः सूचितः । सती तद्-बन्धनासहत्वाद् इयं भगवता धार्मिकत्वे परिक्षिताद् अर्जुनाद् अपि साधुत्ववतीत्य् अर्थः ॥४३॥

———————————————————————————————————————

**बलदेव-विद्यभूषणः (वैष्णवानन्दिनी) : **ननाम चोवाच चेति चाभ्यां सम्भ्रमः सूच्यते । सती तद्-बन्धनासहनाद् अर्जुनाद् अपि शोभनेत्य् अर्थः ॥४३॥

> **॥।**

॥ १.७.४४-४५ ॥ 

**स-रहस्यो धनुर् वेदः स-विसर्गोपसंयमः ।**

**अस्त्र-ग्रामश् च भवता शिक्षितो यद्-अनुग्रहात् ॥**

**स एष भगवान् द्रोणः प्रजा-रूपेण वर्तते ।**

**तस्यात्मनोऽर्धं पत्न्य् आस्ते नान्वगाद् वीरसूः कृपी ॥**

**श्रीधर-स्वामी (भावार्थ-दीपिका) : **स-रहस्यो गोप्य-मन्त्र-सहितः । विसर्गोऽस्त्र-प्रयोगः उपसंयम उपसंहारः ताभ्यां सहितोऽस्त्र-समूहश् च ॥४४॥

कीं च तस्य द्रोणस्यात्मा देहस् तस्यार्धं कृप्य् आस्ते । अर्हद्त्वे हेतुः—पत्नी । अर्धो वा एष आत्मनो यत्-पत्नी इति श्रुतेः । जायापत्य् अग्निम् आदधीयता इति श्रुतेर् उभयोर् एकाकारत्वावगमाच् च । ननु भर्तरि मृते सा कथं जीवति तत्राःअ—नान्वगाद् भर्तारम् । यतो वीर-सूः पुत्रवती ॥४५॥

———————————————————————————————————————

**जीव-गोस्वामी (क्रम-सन्दर्भः) : **स-रहस्यम् इति युग्मकम् ॥४४-४५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स-रहस्यो गोप्य-मन्त्र-सहितः । विसर्गोपसंहाराभ्यां सहित इति यदि ब्रह्मास्त्रस्य विसर्गोपसम्ञमाव् एतत् पितुः सकाशान् नाज्ञास्यस् तदा कथम् इमं वध्वा त्वम् आनेष्यैत्य् अकृतज्ञता ध्वनिता ॥४४॥

प्रजा-रूपेण आत्मा वै जायते पुत्रः इति न्यायेन आत्मनो देहस्यार्धं कृपी पत्नी अर्धो वा एष आत्मनो यत्-पत्नी इति श्रुतेः । अत एव भर्तारं नान्वगात् यतो वीर-सूः ॥४५॥

———————————————————————————————————————

**बलदेव-विद्यभूषणः (वैष्णवानन्दिनी) : **सरहस्यो गोप्य-मन्त्र-सहितः । विसर्गेणोपसंयमेनोपसंहारेण च सहितः ॥४४॥ \


> \


प्रजा-रूपेणेति—आत्मा वै जायते पुत्रः इत्य् उक्तेः । आत्मननो देहस्यार्द्धं पत्नी कृपी आस्ते वर्तते । अर्द्धो वा एष आत्मनो यत्-पत्नी इति श्रुतेः । भर्तारं नान्वगात्, यतो वीरसूः ॥४५॥

> **॥।**

॥ १.७.४६ ॥ 

**तद् धर्मज्ञ महा-भाग भवद्भिर् गौरवं कुलम् ।**

**वृजिनं नार्हति प्राप्तुं पूज्यं वन्द्यम् अभीक्ष्णशः ॥**

**श्रीधर-स्वामी (भावार्थ-दीपिका) : **तत् तस्मात् गौरवं गुरोः कुलं भवद्भिः कर्तृभिर् वृजिनं दुःखं प्राप्तुं नार्हति । किं तु पूज्यं वन्द्यं च ॥४६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गौरवं गुरोः सम्बन्धि कुलं कर्तृ । भवद्भिः करणैर् वृजिनं दुःखं प्राप्तुं नार्हति । यतः पूज्यम् इति ॥४६॥

———————————————————————————————————————

**बलदेव-विद्यभूषणः (वैष्णवानन्दिनी) : **गौरवं गुरोः सम्बन्धि कुलं कर्तृ, भवद्भिर् हेतुभिः वृजिनं दुःखं प्राप्तुं नार्हति, यतः पूज्यम् इति । यस्मात् कृत्स्नो धनुर् वेदः प्राप्तस् तूद्भतस्य तत्-पुत्रस्य परिभवात्तराकृतज्ञता भाविनीति भावः ॥४६॥

> **॥।**

॥ १.७.४७ ॥ 

**मा रोदीद् अस्य जननी गौतमी पति-देवता ।**

**यथाहं मृत-वत्सार्ता रोदिम्य् अश्रु-मुखी मुहुः ॥**

**श्रीधर-स्वामी (भावार्थ-दीपिका) : **मृतवत्सा मृत-पुत्रा ॥४७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मा रोदीद् मा रोदितु ॥४७॥

———————————————————————————————————————

**बलदेव-विद्यभूषणः (वैष्णवानन्दिनी) : **मारोदीन्न् अरोदितु ॥४७॥

> **॥।**

॥ १.७.४८ ॥ 

**यैः कोपितं ब्रह्म-कुलं राजन्यैर् अजितात्मभिः ।**

**तत् कुलं प्रदहत्य् आशु सानुबन्धं शुचार्पितम् ॥**

**श्रीधर-स्वामी (भावार्थ-दीपिका) : **विपक्षे दोषम् आह—यैर् इति । तेषां राजन्यानां कुलं कर्म । कथं-भूतम् ? सानुबन्धं स-परिवारम् । शुचा शोकेनार्पितं व्याप्तं च । ब्रह्म-कुलं कर्तृ । प्रदहति ॥४८॥

———————————————————————————————————————

**जीव-गोस्वामी (क्रम-सन्दर्भः) : **यैर् इति । शुचा शोकेनार्पितं ः स्वस्मिन् प्रापितं व्याप्तम् इत्य् अर्थः । यद् वा, शुचा शुक् तस्याम् अर्पितं निमज्जितम् । तया व्याप्तम् इत्य् अर्थः ॥४८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सानुबन्धं स-परिवारं शुचार्पितं शुचेत्य् अस्य टाब्-अन्तत्वात् शुचायाम् अर्पितं शोक-व्याप्तं तत्-कुलं कर्म प्रदहति । ब्रह्म-कुलम् एव कर्तृ ॥४८॥

———————————————————————————————————————

**बलदेव-विद्यभूषणः (वैष्णवानन्दिनी) : **ब्रह्ह्म-कुलं कर्तृ, तत्-कुलं कोपयैतृ राजन्य-कुलं कर्मभूतं प्रदहति नाशयति । शुचायां शोकेऽर्पितं शोक-व्याप्तं सानुबन्धं स-परिवारम् ॥४८॥

> **॥।**

॥ १.७.४९ ॥ 

**सूत उवाच—**

**धर्म्यं न्याय्यं स-करुणं निर्व्यलीकं समं महत् ।**

**राजा धर्म-सुतो राज्ञ्याः प्रत्यनन्दद् वचो द्विजाः ॥**

**श्रीधर-स्वामी (भावार्थ-दीपिका) : **धर्म्यम् इत्य्-आदयो वचसः षड्-गुणाः पूर्व-श्लोक-षट्के द्रष्टव्याः । तत्र धर्म्यं धर्माद् अनपेतं मुच्यतां मुच्यताम् इति । न्याय्यं न्यायाद् अनपेतं स-रहस्य इत्य्-आदि । स-करुणं तस्यात्ममोऽर्धम् इति । निर्व्यलीकं तत् धर्मज्ञेति । समं मा रोदसीति । दुःख-साम्योक्तेः । महत् यैः कोपितम् इति निष्टुरोक्त्या हितोपदेशात् । एवं-भूतं राज्ञ्या वचो हे द्विजाः, राजा प्रत्यनन्दद् अनुमोदितवान् ॥४९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धर्म्यम् इत्य्-आदि-वचसः षड्-गुणाः पूर्व-श्लोक-षट्कैर् द्रष्टव्याः । तत्र धर्म्यं धर्माद् अनपेतं मुच्यतां मुच्यताम् इति । न्याय्यं न्यायाद् अनपेतं स-रहस्य इत्य्-आदि । स-करुणं तस्यात्मनोऽर्धम् इति । निर्व्यलीकं तद्-धर्मज्ञेति । समं मा रोदीद् इति दुःख-साम्योक्तेः । महत् यैः कोपितम् इति निष्ठुरोक्त्या हितोपदेशात् ॥४९॥

———————————————————————————————————————

**बलदेव-विद्यभूषणः (वैष्णवानन्दिनी) : **धर्म्यम् इत्य् आदयो वचसः षड्-गुणाः पूर्वोक्तेषु षट्सु पद्येषु बोध्याः । धर्म्यं मुच्यताम् इत्य् आदौ, न्यायं सरहस्यम् इत्य् आदौ, सकरुणं तस्यात्मनोऽर्धम् इत्य् आदौ, निर्व्यलीकं तद्-धर्मज्ञेत्य्-आदौ, समं मारोदीदित्य्-आदौ दुःख-तौल्य-वचनात्, महत् यैर् इत्य्-आदौ निष्ठुरोक्त्या हित-शंसनात् ॥४९॥

> **॥।**

॥ १.७.५० ॥ 

**नकुलः सहदेवश् च युयुधानो धनञ्जयः ।**

**भगवान् देवकी-पुत्रो ये चान्ये याश् च योषितः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **नकुलादयश् च प्रत्यनन्दन् । युयुधानः सात्यकिः ॥५०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : **नकुलादयोऽपि तद्-वचः प्रत्यनन्दन्, युयुधानः सात्यकिः ॥५०॥

> **॥।**

॥ १.७.५१ ॥ 

**तत्राहामर्षितो भीमस् तस्य श्रेयान् वधः स्मृतः ।**

**न भर्तुर् नात्मनश् चार्थे योऽहन् सुप्तान् शिशून् वृथा ॥**

**श्रीधर-स्वामी (भावार्थ-दीपिका) : **तस्य तथा-विधस्य द्रौणेर् वध एव श्रेष्ठः । अन्यथास्य नरक-पात-प्रसङ्गात् । तद् आह—न भर्तुर् । अहन् जघान ॥५१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **तस्य द्रौणेः ॥५१॥

> **॥।**

॥ १.७.५२ ॥ 

**निशम्य भीम-गदितं द्रौपद्याश् च चतुर् भुजः ।**

**आलोक्य वदनं सख्युर् इदम् आह हसन्न् इव ॥**

**श्रीधर-स्वामी (भावार्थ-दीपिका) : **चतुर्भुजोक्तेर् अयं भावः—भीमो तं हन्तुं प्रवृत्ते द्रौपद्यां च सहसा तन्-निवारणे प्रवृत्तायाम् उभयोः संवरणायाविष्कृत-चतुर्भुज इति । सन्दिहानस्य सख्युर् अर्जुनस्य ॥५२॥

———————————————————————————————————————

**जीव-गोस्वामी (क्रम-सन्दर्भः) : **चतुर्भुज इति तैः । यद् वा, मयैवोभयम् आम्नातम् इति स्वादेश-माननाय दर्शितैश्वर्यम् इति भावः । टीकायां तव च प्रतिज्ञायाम् इत्य् अत्र च-शब्दाद् भीमादीनाम् इच्छा चेति ज्ञेयम् ॥५२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **चतुर्भुज इति भीमे तं हन्तुं प्रवृत्ते द्रौपद्यां च तन्-निवारणे प्रवृत्तायाम् उभयोर् वारणार्थं भुज-चतुष्टयं प्रकटयामासेति भावः । हसन्न् इवेति सखे त्वद्-बुद्धेर् अद्य सूक्ष्मत्वं परीक्षिष्ये इत्य् एतद् व्यञ्जकं स्मित-मात्रम् आविष्कुर्वन् न तु हास्यम् इत्य् अर्थः ॥५२॥

———————————————————————————————————————

**बलदेव-विद्यभूषणः (वैष्णवानन्दिनी) : **चतुर्भुज इति हन्तुं प्रवृत्तं भीमं तन्-निवारण-प्रवृत्तां कृष्णां च निवर्तमितुं तदा चतुरो भुजान् दधाव् इति भावः । हसन्न् इवेति हे सखे! त्वद्-बुद्धेर् अस्य सौक्ष्म्यत् परीक्ष्यं मयेति स्मितं प्रकटयन्न् इत्य् अर्थः ॥५२॥

> **॥।**

॥ १.७.५३ ॥ 

**श्री-भगवान् उवाच—**

**ब्रह्म-बन्धुर् न हन्तव्य आततायी वधार्हणः ।**

**मयैवोभयम् आम्नातं परिपाह्य् अनुशासनम् ॥**

**श्रीधर-स्वामी (भावार्थ-दीपिका) : **वधार्हणो वधार्हः । मयैव शास्त्र-कृता ब्राह्मणो न हन्तव्यः । तथा —


> आततायिनम् आयान्तम् अपि वेदान्त-पारगम् ।   
> जिघांसीयान् न तेन ब्रह्म-हा भवेत् ॥ इति च वदता । 

तद् उभयम् अप्य् अनुशासनं परिपालय ॥५३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ब्राह्मणो न हन्तव्य इति । आततायिनम् आयान्तम् अपि वेदान्त-पारगः जिघांसन्तं जिघांसीयान् न दोषो मनुर्[^६६] अब्रवीद् इति उभयम् एवाम्नातम् आम्नाय-कृता मयैवानुज्ञातं शासनं परिपालय । तेन ब्राह्मणत्वं वर्तत एव इत्य् अश्वत्थामा न हन्तव्य इति मम मतम्, यत् तु ब्रह्म-बन्धुम् इमं जहीति पूर्वम् उक्तं तत् तव धर्म-परीक्षार्थम् एव तत्रापि ब्रह्म-बन्धुम् इमं मा जहि त्रातुम् अर्हसि । तथा विरथं भीतं रिपुं धर्म-विन् न हन्तीति तथा तद्-वधस् तस्य हि श्रेय इति न तु वध-कर्तुर् इति तथा तद् असौ वध्यतां बन्धन-विषयीभूतः क्रियताम् इति तत्र वास्तवोऽर्थोऽपि मयार्पित इति ॥५३॥

[^६६]:
    अत्र मनोर् विधिर् एतद्-विपरीत इति प्रतिभाति, यथा—
    गुरुं वा बाल-वृद्धौ वा ब्राह्मणं वा बहु-श्रुतम् ।
    आततायिनम् आयान्तं हन्याद् एवाविचारयन् ॥ (८.३५०)


———————————————————————————————————————

**बलदेव-विद्यभूषणः (वैष्णवानन्दिनी) : **ब्राह्मणो न हन्तव्यः, आततायिनमायान्तम् अपि वेदान्त-पारगम् । जिघां सन्तं जिघांसीयान् न दोषो मनुर् अब्रवीत् इति श्रुति-स्मृति-वपुषा मयैवोभयमाम्नातम् उक्तं, तद् अनुशासनम् अज्ञां पाहि पालय ॥५३॥

> **॥।**

॥ १.७.५४ ॥ 

**कुरु प्रतिश्रुतं सत्यं यत् तत् सान्त्वयता प्रियाम् ।**

**प्रियं च भीमसेनस्य पाञ्चाल्या मह्यम् एव च ॥**

**श्रीधर-स्वामी (भावार्थ-दीपिका) : **तव च प्रतिज्ञां पूरयेत्य् आह—कुर्व् इति । प्रियां सान्त्वयता त्वया यत् प्रतिश्रुतं हननं तच् च सत्यं कुरु प्रियं च कुरु । मह्यं मम । तत्र वधे भीमस्य प्रियं भवति । अवधे द्रौपद्याः । द्वये श्री-कृष्णस्य ॥५४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **त्वया यत् प्रतिश्रुतं प्रतिज्ञातम् आहरिष्ये शिरस् तस्येति तद् अस्य शिरश्-छेदं वधं कुरु । तम् एव भीमसेनस्य प्रियं कुरु । पाञ्चाल्याः प्रियम् अवधं च मह्यं मम च तदादीनां मत्-प्रियत्वाद् उभयम् अपि प्रियं कुरु ॥५४॥

———————————————————————————————————————

**बलदेव-विद्यभूषणः (वैष्णवानन्दिनी) : **आहरिष्ये शिरस्तस्येति तव प्रतिश्रुतं, भीमस्य प्रियं तद्-वधं पाञ्चाल्याः प्रियं तद् अवधं, मम भीमादि-प्रियत्वादुभयं तत् सर्वं कुरु ॥५४॥

> **॥।**

॥ १.७.५५ ॥ 

**सूत उवाच—**

**अर्जुनः सहसाज्ञाय हरेर् हार्दम् अथासिना ।**

**मणिं जहार मूर्धन्यं द्विजस्य सह-मूर्धजम् ॥**

**श्रीधर-स्वामी (भावार्थ-दीपिका) : **हार्दम् अभिप्रायम् आज्ञाय ज्ञात्वा । न ह्य् अशक्यम् उभयं विदध्याद् अतोऽस्यायम् अभिप्राय इति ज्ञात्वेत्य् अर्थः । असिना खड्गेन । मूर्धम्यं मूर्धनि जातम् । सह मूर्ध-जं स-केशम् ॥५५॥

———————————————————————————————————————

**जीव-गोस्वामी (क्रम-सन्दर्भः) : **अर्जुनः सहसाज्ञायेत्य् अस्यायं भावः—श्री-कृष्णेन ब्रह्म-बन्धुम् इमं जहि [भा।पु। १.७.३५] इत्य् एषा श्रुतिः, ब्रह्म-बन्धुर् न हन्तव्यः [भा।पु। १.७.५३] इत्य् अनेन स्पष्टीकृता । ब्रह्म-बन्धुर् अपीति हि तस्यास् तात्पर्यम् । ब्रह्म-बन्धुत्वं चास्याततायित्वेनैव विवक्षितम् । वधार्हणत्वं त्व् आततायि-मात्रेण विहितम् । तत्रायान्तं जिघांसन्तम् इति विशेषणं तत्-परीक्षणार्थं गोपितम् । तत्र हि तत्र तरोद्यतस्यैव हननम् आयाति, विशेषण्-वैयर्थ्यात् । अत एव प्रतिज्ञातत्वेन तुल्यत्वेऽपि द्रौणेर् उद्यतस्य वधिऽनुमतो बद्धस्य तु नास्य । आततायित्वं न्याये युद्धेऽपि मतम्—आततायिनो मे [भा।पु। १.९.३८] इति श्री-भीष्म-वचनात् । यत् तु परिपाह्य् अनुशासनम् इत्य् उक्तम् । तच् च ब्रह्म-बन्धुम् इमं जहीति पूर्वोक्तानुसारेणैव । तद् एवम् अस्यानुशासन-त्रयस्य द्रौपदी-भीमयोर् मिथो विरुद्ध-वाक्य-द्वयस्य स्व-प्रतिज्ञायाश् च युगपत् समाधायकं मणि-हरणादिकम् एव करिष्यामीति ॥५५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हार्दम् अभिप्रायम् आज्ञाय ज्ञात्वेति आहरिष्ये शिरस् तस्येति मया प्रतिज्ञातोऽस्य शिरश्-छेद एव । कुरु प्रतिश्रुतं सत्यम् इति वदता भगवताप्य् अभिप्रेतं पुनश् च पाञ्चाल्याः प्रियं कुर्व् इति वदता शिरसो न छेदश् च विहितः । न ह्य् अशक्यम् उभयं विदध्यात् । अत एव मया कर्तव्यम् इति निश्चित्येत्य् अर्थः । मूर्धन्यं मूर्धिण-भवं मूर्धजाः केशास् तैः सहितं चिच्छेद । तेन शिरः-स्थम् अपि वस्तु-लक्षणया शिरः-शब्देनोच्यते इति शिरश्-छेद एव । अभिधया तु न शिरश्-छेद इत्य् अश्वत्थाम्नो वधोऽवधश् च कृत इत्य् अर्थः ॥५६॥

———————————————————————————————————————

**बलदेव-विद्यभूषणः (वैष्णवानन्दिनी) : **सहसाज्ञायेति—द्रौणेर् ब्राह्मणत्वाद् इदानीम् अशस्त्रपाणित्वेनाततायित्व-विरहाच् च तद्-वधो न हरेर् अभिमतः । नैनं पार्थेत्य् आदौ ब्रह्म-बन्धुं न जहि किन्तु त्रातुम् अर्हसीति तद्-वधस् तस्य हि श्रेयो न तु वध-कर्तुर् इति तद् असौ वध्यतां वन्धन-विषयः क्रियताम् इति श्लिष्टम् उक्तेश् च मयापि शिर आहरणं, न तु तच्-छेदनं प्रतिश्रुतम् । एतत् सर्वम् एवं कृते सिध्येद् इति विचार्येत्य् अर्थ । मूर्धजैः केशैः सहितं मूर्धन्यं मूर्ध्नि भवं मणिं जहार, तेन शिरस एकदेशोऽपि शिर एवेति वधावधौ जातावित्य् अर्थः ॥५५॥

> **॥।**

॥ १.७.५६ ॥ 

**विमुच्य रशना-बद्धं बाल-हत्या-हत-प्रभम् ।**

**तेजसा मणिना हीनं शिबिरान् निरयापयत् ॥**

**श्रीधर-स्वामी (भावार्थ-दीपिका) : मणिना** च **हीनम्** । **निरयापयन्** निःसारितवान् ॥५६॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : निरयापयन्** निर्गमयाञ्चकार ॥५६॥

> **॥।**

॥ १.७.५७ ॥ 

**वपनं द्रविणादानं स्थानान् निर्यापणं तथा ।**

**एष हि ब्रह्म-बन्धूनां वधो नान्योऽस्ति दैहिकः ॥**

**श्रीधर-स्वामी (भावार्थ-दीपिका) : **अनेन श्री-कृष्णोक्तं सर्वं संपादितम् इत्य् आह—**वपनम्** इति ॥५७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तेन शास्त्रोक्तं धर्मम् एव कृतवान् इत्य् आह—**वपनं** शिरो-मण्डनम् ॥५७॥

———————————————————————————————————————

**बलदेव-विद्यभूषणः (वैष्णवानन्दिनी) : वपनं** मुण्डनं, **द्रविण-दानं** वित्त-लुण्ठनं, **स्थानान्** ग्रामान् **निर्यापणं** निःसारणं चेत्य् एष ब्राह्मणाधमानां वधो, न तु दैहिकः ॥५७॥

> **॥।**

॥ १.७.५८ ॥ 

**पुत्र-शोकातुराः सर्वे पाण्डवाः सह कृष्णया ।**

**स्वानां मृतानां यत् कृत्यं चक्रुर् निर्हरणादिकम् ॥**

**श्रीधर-स्वामी (भावार्थ-दीपिका) : निर्हरणं** दाहार्थं नयनम् ॥५८॥

इति श्रीमद्-भागवते महा-पुराणे प्रथम-स्कन्धे

भावार्थाख्य-दीपिकायां टीकायां सप्तमोऽध्यायः ॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : निर्हरणं** दाहार्थं नयनम् ॥५८॥

इति सारार्थ-दर्शिन्यां हर्षिण्यां भक्त-चेतसाम् ।

प्रथमे सप्तमोऽध्यायः सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : स्वानां** ज्ञातीनां **निर्हरणं** दाहार्थं नयनं तद्[आदिकं यत् कृत्यं तच् चक्रुः ॥५८॥

इति श्री-वैष्णवानन्दिन्यां  प्रथम-स्कन्ध-टिप्पन्यां सप्तमोऽध्यायः ॥७॥

> **॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां प्रथम-स्कन्धे द्रौणि-दण्डो नाम

सप्तमोऽध्यायः ।

॥७॥



**॥।**

(१.८)


## अष्टमोऽध्यायः


### उत्तरा-गर्भे द्रौण्य्-अस्त्रतः परीक्षितो रक्षणम्, कुन्ती-कृता श्री-कृष्ण-स्तुतिः, युधिष्ठिरानुतापश् च ।

॥ १.८.१ ॥

**सूत उवाच—**

**अथ ते सम्परेतानां स्वानाम् उदकम् इच्छताम् ।**

**दातुं सकृष्णा गङ्गायां पुरस्कृत्य ययुः स्त्रियः ॥**

**श्रीधर-स्वामी (भावार्थ-दीपिका) :**


> अष्टमे कुपित-द्रौणेर् अस्त्राद् रक्षा परीक्षितः ।  
> श्री-कृष्णेन स्तुतिः कुन्त्या राज्ञः शोकश् च कीर्त्यते ॥

ते पाण्डवाः संपरेतानां मृतानां गङ्गायाम् उदकं दातुं स-कृष्णा श्री-कृष्णेन सहिताः । स्त्रियः स्त्रीः पुरस्-कृत्याग्रतः कृत्वा । तस्मिन् कार्ये स्त्री-पुरःसरत्व-विधानात् ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**


> पुनर् ब्रह्मास्त्रतोऽरक्षत् तान् गर्भे च परीक्षितम् ।  
> कृष्णस् ततश् च पृथया राज्ञः शोकस् तथाष्टमे ॥

स्त्रियः पुरस्कृत्येति । तस्मिन् कार्ये स्त्री-पुरःसरत्व-विधानात् ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**


> अरक्षत् पाण्डवान् द्रौणेर् अस्त्राद्-गर्भे परीक्षितम् । \


कुन्त्या स्तुतश् च गोविन्दो राज्ञः शोकस् तथाष्टमे ॥ \


अथेत्य् अनन्तरं ते युधिष्ठिरादयः सर्वे सकृष्णाः कृष्ण-सहिताः । उदकं दातुं स्त्रियः पुरस्कृतेति तस्मिन् कर्मणि स्त्री-पुरःसरत्व-विधानात् ॥१॥

> **॥।**

॥ १.८.२ ॥

**निनीयोदकं सर्वे विलप्य च भृशं पुनः ।**

**आप्लुता हरि-पादाब्ज-रजः-पूत-सरिज्-जले ॥**

**श्रीधर-स्वामी (भावार्थ-दीपिका) : **निनीय दत्त्वा । हरि-पादाब्ज-रजोभिः पूता या सरिद् गङ्गा तस्या जले । पुनर् ग्रहणाद् आदाव् अपि स्नाता इति गम्यते ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **निनीय दत्त्वा ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : **निनीय दत्त्वा, पुनर् ग्रहणादादौ स्नात्वेति गम्यम् ॥२॥

> **॥।**

॥ १.८.३-४ ॥

**तत्रासीनं कुरु-पतिं धृतराष्ट्रं सहानुजम् ।**

**गान्धारीं पुत्र-शोकार्तां पृथां कृष्णां च माधवः ॥**

**सान्त्वयाम् आस मुनिभिर् हत-बन्धू‘ शुचार्पितान् ।**

**भूतेषु कालस्य गतिं दर्शयन् न प्रतिक्रियाम् ॥**

**श्रीधर-स्वामी (भावार्थ-दीपिका) : **कुरु-पतिं युद्धिष्ठिरम् । सहानुजं भीमादिभिः सहितं (पुत्र-शोकार्तम् इति तिसृणां विशेषणम्)[^६७] ॥३॥ मुनिभिः सहितः ॥४॥

[^६७]:
    पुत्र-शोकार्तम् इति न बहुत्रोपलभ्यते ।


———————————————————————————————————————

**जीव-गोस्वामी (क्रम-सन्दर्भः) : **मुनिभिर् द्वार-भूतैः ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कुरुपतिं युधिष्ठिरं सहानुजं भीमादि-सहितं मुनिभिः सहितः ॥३-४॥

———————————————————————————————————————

**बलदेव-विद्यभूषणः (वैष्णवानन्दिनी) : **कुरुपतिं युधिष्ठिरं सहानुजं भीमादि-सहितम् ॥३॥  \


> \


मुनिभिः सहितः ॥४॥

> **॥।**

॥ १.८.५-६ ॥

**साधयित्वाजात-शत्रोः स्वं राज्यं कितवैर् हृतम् ।**

**घातयित्वासतो राज्ञः कच-स्पर्श-क्षतायुषः ॥**

**याजयित्वाश्वमेधैस् तं त्रिभिर् उत्तम-कल्पकैः ।**

**तद्-यशः पावनं दिक्षु शत-मन्योर् इवातनोत् ॥**

**श्रीधर-स्वामी (भावार्थ-दीपिका) : **कितवैर् धूर्तैर् योधनादिभिः । द्रौपद्याः कच-ग्रहणादिना क्षतं नष्टम् आयुर् येषां तान् ॥५॥याजयित्वेत्य्-आदि-भावि-कथा-सङ्क्षेपः । शत-मन्योः शत-क्रतोर् इव ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **द्रौपद्याः कच-ग्रहणादिना क्षतम् आयुर् येषां तान् ॥५॥याजयित्वेत्य्-आदि-भावि-कथा-सङ्क्षेपः ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : **द्रौपद्याः कच-स्पर्शादिना दुःशासन-कृतेन हतान्य् आयूंषि येषां तान् ॥५॥ \


> \


याजयित्वेत्य्-आदि भावि-कथा-सङ्क्षेपः, शतमन्योर् इन्द्रस्य् एव । मन्युर्दैन्ये क्रतौ क्रुधि इत्य् अमरः ॥६॥

> **॥।**

॥ १.८.७-८ ॥

**आमन्त्र्य पाण्डु-पुत्रांश् च शैनेयोद्धव-संयुतः ।**

**द्वैपायनादिभिर् विप्रैः पूजितैः प्रतिपूजितः ॥**

**गन्तुं कृतमतिर् ब्रह्मन् द्वारकां रथम् आस्थितः ।**

**उपलेभेऽभिधावन्तीम् उत्तरां भय-विह्वलाम् ॥**

**श्रीधर-स्वामी (भावार्थ-दीपिका) : **शैनेयः शिनेर् नप्ता सात्यकिस् तेन चोद्धवेन च संयुतः ॥७॥ रथम् आस्थितः सन्न् उत्तरां परीक्षिन्-मातरम् । भयेन विह्वलां व्याकुलाम् । अभिमुखं धावन्तीम् उपलेभे ददर्श ॥८॥

———————————————————————————————————————

**जीव-गोस्वामी (क्रम-सन्दर्भः) : **अथ सङ्क्षेपेणोक्त्वा पुनः प्रस्तुतम् आह—आमन्त्र्येत्य् आदिना । तत्रामन्त्र्येति युग्मकम् ॥७-८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **शैनेयः शिनेर् नप्ता सात्यकिः ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **सैनेयः सिनेर्नप्ता सात्यकिः ॥७॥  \


> \


द्वारकां गन्तुम् ॥८॥

> **॥।**

**॥ १.८.९ ॥**

**उत्तरोवाच—**

**पाहि पाहि महा-योगिन् देव-देव जगत्-पते ।**

**नान्यं त्वद् अभयं पश्ये यत्र मृत्युः परस्परम् ॥**

**श्रीधर-स्वामी (भावार्थ-दीपिका) : **उत्तरा श्री-कृष्णं प्रार्थयते—**पाहि पाहि** इति द्वाभ्याम् । अन्यस् तु प्रार्थना-योग्यो नास्तीत्य् आह । **त्वत्** त्वत्तोऽ**न्यम्** **अभयं** भय-रहितं **न पश्यामि** । **यत्र** लोके **परस्परम्** अन्योन्यं **मृत्युर्** भवति ॥९॥

———————————————————————————————————————

**कैवल्य-दीपिका :** **पाहि** इति । अथ स्वजन-वध-शङ्का-विभावं भयम् आह । उत्तरेत्य्-आदि । हे **देव** कृष्ण ! **यत्र** यस्मिन् । अत्र **पाहि पाहि** इत्य् अनेन स्व-पुत्र-वध-दर्शनम् उत्तरया व्यक्तीकृतम् ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : त्वत्तोऽन्यम्** **अभयं न पश्यामि । परस्परम् **एकस्य **मृत्युर्** अन्यस् तस्य मृत्युर् अपरस् तस्याप्य् अन्य इत्य् एवम् ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : त्वद् अन्यम् अभयं न पश्यामि** । **परस्परम्** इति—एकस्य **मृत्युर्** अन्यस् तस्यापर इत्य् एवम् इत्य् अर्थः ॥९॥

> **॥।**

**॥ १.८.१० ॥**

**अभिद्रवति माम् ईश शरस् तप्तायसो विभो ।**

**कामं दहतु मां नाथ मा मे गर्भो निपात्यताम् ॥**

**श्रीधर-स्वामी (भावार्थ-दीपिका) : **तत्र प्रस्तुतं भयम् आवेदयति । अभिद्रवत्य् आभिमुखम् आयाति । तप्तम् आयसं लोहमयं शल्यं यस्य सः । अतिकर्पण्येनाह—कामम् इति । कामं यथेच्छम् ॥१०॥

———————————————————————————————————————

**जीव-गोस्वामी (क्रम-सन्दर्भः) : **अभिद्रवतीत्य् आदौ यान् प्रति प्रयुक्तः शरस् त एव तं पश्यन्तीति ज्ञेयम् ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् अभिमन्युना तेन पत्या विनापि जीवितं प्रार्थयसे न लज्जसे तत्राह— कामम् इति ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रस्तुतं स्व-भयम् आह—**अभीति** । तप्तम् आयसं लोहमयं शल्यं यस्य सः । ननु पति-हीनायास्ते किं जीवनेन? तत्राह—**कामम्** इति ॥१०॥

> **॥।**

॥ १.८.११ ॥

**सूत उवाच—**

**उपधार्य वचस् तस्या भगवान् भक्त-वत्सलः ।**

**अपाण्डवम् इदं कर्तुं द्रौणेर् अस्त्रम् अबुध्यत ॥**

**श्रीधर-स्वामी (भावार्थ-दीपिका) : **पराभावेनातिकुपितस्य द्रौणेर् अपाण्डवं पाण्डव-शून्यम् इदं विश्वं कर्तुं प्रवृत्तं ब्रह्मास्त्रम् अबुध्यत ॥११॥

———————————————————————————————————————

**जीव-गोस्वामी (क्रम-सन्दर्भः) : **उपधार्य सावधानं श्रुत्वा । तत्र हेतुः—भक्त-वत्सल इति ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इदं विश्वम् अपाण्डवं कर्तुं प्रवृट्तस्य द्रौणः ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : **पराभवाद् अतिक्रुद्धस्येदं जगद् अपाण्डवं कर्तुम् उद्यतस्य द्रौणेः ॥११॥

> **॥।**

॥ १.८.१२ ॥

**तर्ह्य् एवाथ मुनि-श्रेष्ठ पाण्डवाः पं च सायकान् ।**

**आत्मनोऽभिमुखान् दीप्तान् आलक्ष्यास्त्राण्य् उपाददुः ॥**

**श्रीधर-स्वामी (भावार्थ-दीपिका) : **अत एव बहु-मुखं तद् आगतम् इत्य् आह—तर्ह्य् एवेति । तर्ह्य् एव तदानीम् एव ॥१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पाण्डवा इति । यो यो हि पाण्डु-वंशजः स एव पश्यति नान्य इति ज्ञेयम् ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **अत एव बहु-मुखं तद् आगतम् इत्य् आह—तर्हीति । पाण्डवा एव तद् अपश्यन्नान्ये इति बोध्यम् ॥१२॥

> **॥।**

॥ १.८.१३ ॥

**व्यसनं वीक्ष्य तत् तेषाम्  अनन्य-विषयात्मनाम् ।**

**सुदर्शनेन स्वास्त्रेण स्वानां रक्षां व्यधाद् विभुः ॥**

**श्रीधर-स्वामी (भावार्थ-दीपिका) : **ब्रह्मास्त्रस्यास्त्रान्तरैर् अनिवर्त्यत्वात् तद्-दुष्परिहरं व्यसनं वीक्ष्य । अनन्य-विषय आत्मा येषाम्  । स्वैक-निष्ठानाम् इत्य् अर्थः ॥१३॥

———————————————————————————————————————

**जीव-गोस्वामी (क्रम-सन्दर्भः) : **तज् झटित्य् अशक्य-समाधानम्, व्यसनं विपदम् ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ब्रह्मास्त्रास्यास्त्रान्तरैर् अनिर्वार्यत्वात् तथा एकेन ब्रह्मास्त्रेण पूर्ववद् अर्जुन-प्रयुक्तेनापि प्रतिजनाभिमुखम् आगतस्य पृथक् पृथक् ब्रह्मास्त्रस्य दुर्निवारत्वात् तत्-प्रयोगादि-काल-विलम्बासहत्वाच् च व्यसनं दुष्परिहारं वीक्ष्य विचार्य न्यस्त-शस्त्रोऽपि सुदर्शनेनेत्य् आदि तेन स्व-प्रतिज्ञा-भङ्गेनापि भक्त-वात्सल्य-नामानम् असाधारणं स्व-धर्मं ररक्षेति भावः ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **अर्जुन-प्रयुक्तेनैकेन ब्रह्मास्त्रेण पञ्चापि प्रत्यागतस्य तद् अस्त्रस्य दुर्वारत्वात्-तत्-प्रयोगादि-विलम्बासहनाच् च त्यक्त-शस्त्रोऽपि सुदर्शनेन तन्-निरास्थदित्य् आह—व्यसनम् इति । अनन्यविषय आत्मा मनो येषां स्वैकान्तिनाम् इत्य् अर्थः ॥१३॥

> **॥।**

॥ १.८.१४ ॥

**अन्तःस्थः सर्व-भूतानाम् आत्मा योगेश्वरो हरिः ।**

**स्व-माययावृणोद् गर्भं वैराट्याः कुरु-तन्तवे ॥**

**श्रीधर-स्वामी (भावार्थ-दीपिका) : **वैरट्या उत्तराया अन्तः-स्थः सन् गर्भम् आवृतवान् । तत्र हेतुः—यत आत्मान्तर्यामी । योगेश्वर इति बहिः-स्थस्यापि प्रवेश-घटनार्थम् उक्तम् । कुरूणां तन्तवे सन्तानाय । पाण्डवानाम् अपि कुरु-वंश-जत्वाद् एवम् उक्तम् ॥१४॥

———————————————————————————————————————

**जीव-गोस्वामी (क्रम-सन्दर्भः) : **सर्व-भूतानाम् आत्म परमात्मेत्य् अन्तःस्थः । तर्हि कथं वहिष्ठः ? तत्राह—योगेश्वर इति । स्वेषु पाण्डवेषु या माया कृपा, तया । ताम् एव दर्शयति—कुरु-तन्तव इति । तैः ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अन्तःस्थ इति वैराट्या अपि अन्तर्यामि-रूपेण स्थितोऽपि योगेश्वरो योगबलेन हरिर् इति कृष्ण-रूपेण प्रविश्य गर्भम् आवृणोत् । आवृत्य स्थितो ररक्षेत्य् अर्थः । स्व-मायया योग-माययेति वैराट्या तु तथा-भूतत्वेनाविज्ञात इत्य् अर्थः । कुरूणां तन्तवे सन्तानाय । पाण्डवा अपि कुरु-वंशजा एवेत्य् एवम् उक्तम् ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : **अन्तर्यामि-रूपेण वैरात्याश् चान्तः-स्थितो हरिर् इति कृष्ण-रूपेण तस्या गर्भम् आवृणोद् आवृत्या ररक्ष । स्वमायया स्वकीये परीक्षिति कृपया हेतुना । करूणां तन्तवे सन्तानाय, पाण्डवानां कुरुवंश-भवत्वादियम् उक्तिः ॥१४॥

> **॥।**

॥ १.८.१५ ॥

**यद्यप्य् अस्त्रं ब्रह्म-शिरस् त्व् अमोघं चाप्रतिक्रियम् ।**

**वैष्णवं तेज आसाद्य समशाम्यद् भृगूद्वह ॥**

**श्रीधर-स्वामी (भावार्थ-दीपिका) : **अमोघम् अप्रतिक्रियं च । समशाम्यत् संशान्तम् आसीत् ॥१५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **वैष्णवं तेजः सुदर्शनम् ॥१५॥

> **॥।**

॥ १.८.१६ ॥

**मा मंस्था ह्य् एतद् आश्चर्यं सर्वाश्चर्यमये ञ्च्युते ।**

**य इदं मायया देव्या सृजत्य् अवति हन्त्य् अजः ॥**

**श्रीधर-स्वामी (भावार्थ-दीपिका) : **एतद् ब्रह्मास्त्र-शमनम् आश्चर्यं मा मांस्था न मन्यस्व । इदं जगत् ॥१६॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **एतद्-ब्रह्मास्त्र-संशमनम् । अच्युते कूटस्थे सर्वाश्चर्यमयेऽचिन्त्यानन्त शक्ति-निलये मायया इच्छया देव्या दीप्तया इदं जगत् ॥१६॥

> **॥।**

॥ १.८.१७ ॥

**ब्रह्म-तेजो-विनिर्मुक्तैर् आत्मजैः सह कृष्णया ।**

**प्रयाणाभिमुखं कृष्णम् इदम् आह पृथा सती ॥**

**श्रीधर-स्वामी (भावार्थ-दीपिका) : **कृष्णया सह ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कृष्णया द्रौपद्या सह सती वैष्णवी ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **सती वैष्णवी पृथा कृष्णया च सह कृष्णम् इदम् आह ॥१७॥

> **॥।**

॥ १.८.१८ ॥

**कुन्त्य् उवाच—**

**नमस्ये पुरुषं त्वाद्यम् ईश्वरं प्रकृतेः परम् ।**

**अलक्ष्यं सर्व-भूतानाम् अन्तर् बहिर् अवस्थितम् ॥**

**श्रीधर-स्वामी (भावार्थ-दीपिका) : **त्वा त्वां नमस्ये नमस्-करोमि । ननु कनिष्ठं मां कथं नमस्-करोषि तत्राह । आद्यं पुरुषम् । कुतः ? प्रकृतेः परः । तत् कुतः ? ईश्वरं प्रकृतेर् अपि नियन्तारम् । अत एव सर्व-भूतानाम् अन्तर् बहिश् च पूर्णत्वेनावस्थितम् । तथाप्य् अलक्ष्यम् ॥१८॥

———————————————————————————————————————

**जीव-गोस्वामी (क्रम-सन्दर्भः) : **नमस्य इति सार्धकम् ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ज्ञात-तात्कालिक-श्री-कृष्ण-सर्व-कृत्या कुन्ती हृद्य् उदितस्य तन्-महैश्वर्यस्य वेगं सोढुम् अपारयन्तीति स्तौति नमस्येति । किं भ्रातेयं मां नमस्यसि तत्राह—पुरुषम् । ननु पुरुष एवास्मि कोऽत्र सन्देहस् तत्राह—आद्यम् । ननु देहानाम् एवागमापायित्वं पुरुषो जीवस् त्व् आद्य एव सर्वस् तत्राह—ईश्वरम् । ननु स्वर्गे इन्द्र-चन्द्राद्या भूमौ राजानोऽपि ईश्वरा उच्यन्ते, तत्राह—प्रकृतेः परम् । किम् अहम् अन्तर्यामी पुरुषः । न, अलक्ष्यम् । अन्तर्यामी बुद्ध्यादि-प्रकाश-लक्ष्य एव । किं ब्रह्म ? न, अन्तर् बहिश् च अवस्थितम् । यस्माद् अन्तर् उत्तरा-गर्भ-स्थो बालकं च रक्षितवान् असि बहिश् चास्मांश् च रक्षन् समीपे तिष्ठसीति ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **दृष्ट-तात्कालिक-भगवत्-प्रभावा पृथा हृदि प्रजातं तदैश्वर्य-वेगं सोढुम् अक्षमा स्तौति—नमस्य इति । ननु भ्रात्रेयं मां किं नमस्यसि? तत्राह—आद्यं पुरुषम् इति । 

ननु जीवोऽपि ईदृशः? तत्राह—ईश्वरम् इति । नन्व् ईदृशो विरञ्चिः? तत्राह—प्रकृतेः परं । नन्व् ईदृशं मां कोऽपि न वदति? तत्राह—त्वद् अनुग्रह-शून्यानां सर्व-भूतानाम् अलक्ष्यम् । अनुगृहीतानां तु लक्ष्यम् इत्य् आह—वैराट्यन्तरं प्रविश्य रक्षित-तद् गर्भं बहिश् च रक्षित-पाण्डवम् इत्य् अर्थः ॥१८॥

> **॥।**

॥ १.८.१९ ॥

**माया-जवनिकाच्छन्नम् अज्ञाधोक्षजम् अव्ययम् ।**

**न लक्ष्यसे मूढ-दृशा नटो नाट्यधरो यथा ॥**

**श्रीधर-स्वामी (भावार्थ-दीपिका) : **तत्र हेतुः—**माया** एव जवनिका तिरस्कारिणी तया आच्छन्नं प्रतिच्छन्नम् । अतोऽ हम् अज्ञा भक्ति-योगानभिज्ञा केवलं नमस्यामि । अधः अक्ष-जम् इन्द्रिय-जं ज्ञानं यस्मात् तम् । अव्ययम् अपरिच्छन्नम् । तत्-प्रपञ्चः मूढ-दृशा देहाभिमानिना पुंसा न त्वं लक्ष्यसे ॥१९॥

———————————————————————————————————————

**जीव-गोस्वामी (क्रम-सन्दर्भः) : **अलक्ष्यत्वे हेतुः—मायेत्य्-आदि पद-द्वयम् । तत्र प्रथमम् अनधिकारिणः प्रति प्राकट्यावसरेऽपि । द्वितीयम् अन्यदा स्वरूपत एवेन्द्रिय-ज्ञानातीतत्वात् । सर्वत्र स्थितत्वेऽप्य् अव्ययं तेन सह न व्येत्यीति । मायेत्य् एतत् प्रपञ्चयति—न लक्ष्यस इति सार्धकम् ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यस्माद् अन्तर् उत्तरा-गर्भ-स्थो बालकं च रक्षितवान् असि बहिश् चास्मांश् च रक्षन् समीपे च तिष्ठसीति किं त्वं परिच्छिन्नोऽसि व्यापको वेति त्वाम् अहं ज्ञातुं न शक्नोमीत्य् आह—मायैव जवनिका तिरस्करिणी तया आच्छन्नम् । 

ननु, किं माया माम् आवृणोति ? तत्राह—अज्ञा मेघाच्छन्नं सूर्यम् अहं न पश्यामीतिवन् मायया मद्-दृष्ट्याच्छादनात् त्वाम् अप्य् आच्छन्नं पश्यामीत्य् अर्थः । यतोऽधोक्षजम् अधः स्थितम् अक्षजं ज्ञानं यस्येति ऐन्द्रियकं ज्ञानं यस्याधः स्थितम् । एवं न स्प्रष्टुं प्रभवतीत्य् अहम् ऐन्द्रियक-ज्ञानवती अज्ञैव, न च मादृश-निकृष्ट-जननाज्ञेयत्वे तव कापि क्षतिर् इत्य् आह—अव्ययम् इति । 

ननु, मांसाक्षात् पश्यसि स्तौषि प्रकृतेः परत्वेन जानासि तद् अप्य् अज्ञासीत्य् आत्मानं किम् इति निन्दसि ? इत्य् अत आह—न लक्ष्यसे इति । नाट्यधरः गीयमान-गीत-पदार्थाभिनय-रसानुरूप-नृत्य-तालादि-विशिष्टो नटो मूढ-दृशा सङ्गीत-शास्त्रानभिज्ञेन नटोऽयं नटतीत्य् एवं दृष्टोऽपि यथा न लक्ष्यते न ज्ञात-तत्त्वो भवति तथैव त्वं मया दृष्टोऽपि न लक्ष्यसे । इति तथेत्य् अस्य पूर्वेणैवान्वयः । पाण्डवान् स्व-भाक्तान् पालयन्न् अपि सर्वान्तर्याम्य् अपि मुहुर् अप्य् अश्वत्थामादि पाण्डव-वधार्थम् अस्त्रं ग्राहयसि स्वयं न्यस्त-शस्त्रोऽप्य् अस्त्रं गृह्णासि शिष्ट-पालन-प्रवृत्तोऽपि भीष्मादीन् संहारयसि दौपदी-सुभद्रयोर् अतिस्निह्यन्न् अपि तत्-पुत्रान् घातयसीत्य् एवम् आदिका तव लीला किं-तत्त्वेत्य् अहं न जानामीति भावः ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **त्वम् एको बहुर् वा मध्यमो विभुर् वेति बोद्धुम् असमर्थाज्ञाहम् इत्य् आह—मायया तादृशत्व-ज्ञानाभाववत्या मद्-बुद्ध्या जवनिकया छन्नं मेघेनेव रविं, माया स्याच्छाम्बरी-बुद्ध्योः इति त्रिकाण्डश्-एषः । अधः-स्थितम् अक्षजम् ऐन्द्रियकं ज्ञानं यस्य तम्, अत्र दृष्टान्तः—नाट्यधरो गीयमान-तरुणी-मुख-नेत्राद्य् अभिनयकृत् नटौ यथा मूढ-दृशा तद् अभिनय-शास्त्रान् अभिज्ञेन न लक्ष्यते, तद्वत्त्वं मया  \
तद् अनभिज्ञयेति ॥१९॥

> **॥।**

॥ १.८.२० ॥

**तथा परमहंसानां मुनीनाम् अमलात्मनाम् ।**

**भक्ति-योग-विधानार्थं कथं पश्येम हि स्त्रियः ॥**

**मध्वाचार्यः (भागवत-तात्पर्यम्) : **भक्ति-योग-विधान-विषयम् ॥२०॥

———————————————————————————————————————

**श्रीधर-स्वामी (भावार्थ-दीपिका) : **किं च, परम-हंसानाम् आत्मानात्म-विवेके । हि स्त्रियः ॥२०॥

———————————————————————————————————————

**जीव-गोस्वामी (क्रम-सन्दर्भः) : **तथेति, तथा च सतीत्य् अर्थः । अमलात्मनां मुनीनां मध्ये ये परमहंसा आत्मारामास् तेषां स-प्रेम-सम्पादन-प्रयोजनकं त्वाम् ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्त्री-जातेर् मम का वार्ता ? सर्वज्ञा मुनयः परमंसा अपि यल्-लीला-माधुर्येणाकृष्टाः भजन्त्य् एव तद्-भजन-तत्त्वम् अप्य् अविद्वांसो लीला-लास्यं किं ज्ञास्यन्ति ? इत्य् आह—परमेति । अमलात्मनां गुण-मय-मालिन्यान् निष्क्रान्तानां जीवन्-मुक्तानाम् इत्य् अर्थः। तेषाम्  अपि भक्ति-योग-विधानम् अर्थः प्रयोजनं यस्य तम् । यद् उक्तं—आत्मारामाश् च [भा।पु। १.७.१०] इत्य् आदौ कुर्वन्त्य् अहैतुकीं भक्तिम् इति ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **अथ भक्ति-स्वभावोद्गतं दैन्यं द्योतयन्त्य् आह—तथेति । अमलात्मनां कर्मानुष्ठानादि-मलान्-निर्गतानां भक्ति-योगस्य यद्-विधानं जननं सोऽहर्थे यस्य तं, श्री-शुकादीनां त्वां ध्यायतां विना त्वद्-वीक्षामत्याकुलानां वीक्षाप्रदानेन तद्-भक्त्य् आनन्द-सम्पत्तयोऽहवतीर्णम् इत्य् अर्थः । स्त्रियो वयं पारमहंस्यादि-धर्मशून्याः ॥२०॥

> **॥।**

॥ १.८.२१ ॥

**कृष्णाय वासुदेवाय देवकी-नन्दनाय च ।**

**नन्द-गोप-कुमाराय गोविन्दाय नमो नमः ॥**

**श्रीधर-स्वामी (भावार्थ-दीपिका) : **ज्ञान-भक्ति-योग-शक्यत्वम् उक्त्वा पुनः केवलं नमस्करोति—कृष्णायेति द्वाभ्याम् ॥२१॥

———————————————————————————————————————

**जीव-गोस्वामी (क्रम-सन्दर्भः) : **तद् एवम्भूतोऽपि त्वम् अहो ! अस्माकम् इत्थं सुखदस् तापहारी च संवृत्तोऽसीति तत् तत् स्मृत्वा नमस्करोति—कृष्णायेति ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अतः सर्वावतारेषु मध्ये त्वम् एवातिश्रेष्ठ इत्याह कृष्णायेति । तत्रापि यांस् त्वं स्वीकरोषि तेष्व् अपि प्रेमवत्सु धन्येषु मध्ये मद्-भ्राता अतिधन्यो यस् ते पितेत्य् आह—वासुदेवायेति । ततोऽपि अधिक-प्रेमवती देवकी धन्या या ते मातेत्य् आह—देवकीं नन्दयसि तदीय-गर्भे स्थित्या तां सर्वतोऽपि समृद्धिमतीं करोषीत्य् अर्थः । ततोऽप्य् अधिक-प्रेमवान् नन्दो धन्य इत्य् आह—नन्द-गोपस्य कुमाराय कौमार-लीला-माधुर्यं स एवास्वादयामासेति भावः । ततोऽपि प्रेमवती धन्या यशोदेत्य् अग्रिम-श्लोके वक्ष्यते । कौमार-लीलातोऽपि व्रज-स्थस्य तव कैशोर-लीला-माधुर्यम् अधिकम् इत्य् आह—गोविन्दायेति । कैशोरारम्भे एवाभिषेकानन्तरं गोविन्द-नाम-ख्यातेः, तदैव गाः सर्वेषां सर्वेन्द्रियाणि विन्दसे आकृष्य प्राप्नोषीत्य् अर्थः । असाधारण्येन तद्-आस्वादक-जनास् तु रहस्यत्वेन स्वीय-रसास्वादनानौचित्येन च नोट्टङ्किताः ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **अस्मत्-तोऽपि वसुदेवादयोऽतिधन्या इत्य् आह—कृष्णायेति । वासुदेवाय वसुदेवस्य मद्-भ्रातः पुत्राय । देवकीं गर्भ-स्थित्य् आनन्दयसीति तत्-सम्बन्धद् एव वयं च धन्या इति भावः । ताभ्याम् अपि नन्दायोऽतिधन्या इत्य् आह—नन्दनामा गोपो व्रज-भूपतिः, अयाजयद्-गोसवेन गोप-राजन् [भा।पु। ३.२.३२] इत्य्-आदि-वक्ष्यमाणात्, तस्य कुमारायात्मजाय । गोविन्दाय गवेन्द्रतयेन्द्रेणाभिषिक्ताय । पायान् न इन्द्रो गवाम् [भा।पु। १०.२६.२५] इति वक्ष्यति । गवेन्द्रत्वं खलु महैश्वर्यम्—


> गोभ्यो यज्ञः प्रवर्तन्ते गोभ्यो देवाः समुत्थिताः ।   
> गोभिर् वेदाः समुद्गीर्णाः सषडङ्ग-पदक्रमाः ॥ इति गोसूक्तात् । 

यथा च कौमारादि-लीला-सुधानां नन्दादिभिर् एवानुभवात्-तेषाम्  अतिधन्यत्वम् ॥२१॥

> **॥।**

॥ १.८.२२ ॥

**नमः पङ्कज-नाभाय नमः पङ्कज-मालिने ।**

**नमः पङ्कज-नेत्राय नमस् ते पङ्कजाङ्घ्रये ॥**

**श्रीधर-स्वामी (भावार्थ-दीपिका) : **पङ्कजं नभौ यस्य । पन्ङ्कजानां मालास्ति यस्य । पङ्कजवत् प्रसन्न् एनेत्रे यस्य । पङ्कजाङ्किताव् अङ्घ्री यस्य तस्मै ॥२२॥

———————————————————————————————————————

**जीव-गोस्वामी (क्रम-सन्दर्भः) : **तद् एवम् एव सुखदत्व-तापहारित्व-रूपं निज-स्वभावं प्रकटयन्न् इव पङ्कजाभैर् निजाङ्गैर् विराजस इत्य् आह—नम इति । पङ्कजाकारं भगवल्-लक्षणं नाभौ यस्य । पङ्कजे इव अङ्घ्री यस्य ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अहं तु तेषां मध्ये न गणनीया, तद् अपि मन्-नेत्र-सुखदोऽसीत्य् आह—नमः पङ्कजेति । तव नाभि-माला नेत्रादिषु पतिता मे दृष्टिः सुख-शीतला भवतीति भावः ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **यद्यपि नाहं तत्-सदृशी, तथापि तं त्वां पश्यन्ती कृतार्थास्म् ईत्य् आह—नम इति ॥२२॥

> **॥।**

**॥ १.८.२३ ॥**

**यथा हृषीकेश खलेन देवकी**

**कंसेन रुद्धातिचिरं शुचार्पिता ।**

**विमोचिताहं च सहात्मजा विभो**

**त्वयैव नाथेन मुहुर् विपद्-गणात् ॥**

**श्रीधर-स्वामी (भावार्थ-दीपिका) : **तत्-कृतोपकारान् अनुस्मरति—**यथा** इति द्वाभ्याम् । अयम् अर्थः—मातृतोऽपि मय्य् अधिका तव प्रीतिः । तथा हि, हे **हृषीकेश**, **यथा** **देवकी** **कंसेन** **रुद्धा त्वया विमोचिता**, **अहं** च तथैव किं विमोचिता ? इति काक्वा महान् विशेष उक्तः । तं दर्शयति—सा **अतिचिरं रुद्धा** सती तस्माद् एव सकृद् विमोचिता तथा **शुचार्पिता** च सती । न च तस्याः पुत्रा रक्षिताः । अस्ति चान्यो नाथस् तस्याः । अहं तु **विपद्-गणात्,** तथापि मुहुः शीघ्रं च **सात्मजा** च त्वयैव च नाथेनेति ॥२३॥

———————————————————————————————————————

**कैवल्य-दीपिका :** **यथा** इति । **यथा** यथावच् च-कारेण एव उपमार्थस्य लब्धत्वात् । **मुहुर् विपद्-गणादि**-व्यतिरेकः ॥२३॥ [मु।फ। १५.९]

———————————————————————————————————————

**जीव-गोस्वामी (क्रम-सन्दर्भः) : **स्व-तापहारित्वम् एव दर्शयति—यथेति । त्वयैवेति बलदेवस्याप्य् अन्यत्र पक्षपात-दर्शनेन स्व-पुत्रादि-साहाय्यम् अपि त्वद्-अनुग्रहेणेति भावः ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, अहम् अतिदीना त्वया मातेव पालितेत्य् आह—यथेति । हे हृषीकेशेति मद्-अन्तः-करणं त्वम् एव जानासीति भावः । अहं च तथा मोचिता, किन्तु सहात्मजेति मयि विशेषेण तव दया । तत्र हेतुः शुचार्पिता शुचायां शोके एव मत्-कर्मणा अहम् अर्पिता इति तस्याः सकाशाद् अप्य् अहम् अतिदुःखिनीत्य् अर्थः । किं च, त्वयैव नाथेनेति तस्यास् तु नाथो वसुदेवो विद्यते इत्य् अपत्यान्तरोत्पत्ति-सम्भावनाया विद्यमानत्वात् त्वं चापत्य-चूडामणिर् अभूर् एव किम् अन्यैर् अपालितैर् निकृष्टैः षड्-गर्भैर् इति भावः । किं चाहं मुहुः पुनः पुनर् अपि यो विपदां गणस् तस्मान् मोचिता । सा तु सकृद् एव कंस-हेतुको यो विपद्-गन्ध एव तस्माद् एव मोचिता, तत्रापि मद्-गर्भे परमेश्वरो जनिष्यते इति मनोऽनुलाप-सुखाभिमानवत्याः कुतो विपद्-गन्धोऽपि तद्-अनन्तरं विपत् कापि तस्या नाभूद् एवेति अहम् एव सर्वतोऽप्य् अतिदीनेति मयि तव दीन-बन्धुत्वाद् एव दया न त्व् अहं देवकीवत् त्वयि प्रेमवती भाग्यवती वेति भावः ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : **किं च मातृतोऽपि मयि तवाधिकं कारुण्यम् इत्य् आह—यथेति स्फुटर्थं । देवकी पतिमती त्वद्-रूप-पुत्राशा-शालिनी कंस-कृत-सकृद्-विपत्तिका । अहन्तु विधवा तोकपुत्रा शत्रुता-सकृद्-विपत्तिका चेति मां पालयतस् तव दीन-बन्धु तातिविदितेति भावः ॥२३॥

> **॥।**

॥ १.८.२४ ॥

**विषान् महाग्नेः पुरुषाद-दर्शनाद्**

**असत्-सभाया वन-वास-कृच्छ्रतः ।**

**मृधे मृधेऽनेक-महारथास्त्रतो**

**द्रौण्य्-अस्त्रतश् चास्म हरेऽभिरक्षिताः ॥**

**श्रीधर-स्वामी (भावार्थ-दीपिका) : **विपद्-गणम् एव दर्शयति । विषाद् भीमस्य विष-मोदक-दानात् । महाग्नेर् जतु-गृह-दाहात् । पुरुषादा हिडिम्बादयो राक्षसास् तेषां दर्शनात् । असत्-सभाया द्यूत-स्थानात् । अभितो रक्षिता आस्म अभावम ॥२४॥

———————————————————————————————————————

**जीव-गोस्वामी (क्रम-सन्दर्भः) : **असत्-सभाया द्रौपदी-वस्त्र-वर्धनादिना ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विपद्-गणम् एव दर्शयति । विषाद् भीमस्य विषमोदक-दानात् । महाग्नेर् जतु-गृह-दाहात् । पुरुषादा हिडिम्बादयो राक्षसाः । असत्-सभाया द्यूत-स्थानात् ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **विपद्गणम् आह—विषाद्विषममादकात्, महाग्नेर् दीप्ताल्-लाक्षा-गृहात् । पुरुषादानां हिडम्बादीनां रक्षसां दर्शनात्, असत्-सभाया द्यूत-संसदः ॥२४॥

> **॥।**

॥ १.८.२५ ॥

**विपदः सन्तु ताः शश्वत् तत्र तत्र जगद्-गुरो ।**

**भवतो दर्शनं यत् स्याद् अपुनर् भव-दर्शनम् ॥**

**मध्वाचार्यः (भागवत-तात्पर्यम्) : **अपुनर् भवं दर्शयति ॥२५॥

———————————————————————————————————————

**श्रीधर-स्वामी (भावार्थ-दीपिका) :** यत् यासु विपत्सु । कीदृशं दर्शनम् ? नास्ति पुनर् अपि भव-दर्शनंयस्मात् ॥२५॥

———————————————————————————————————————

**सनातन गोस्वामी (दिग्-दर्षिनी) : यत्** यासु आपत्सु **न पुनर् भवस्य** संसार-दुःखस्य **दर्शनं** यस्मात् तत् । यद् वा, **अपुनर्भवं** मोक्षं **दर्शयति** तुच्छतया ज्ञापयतीति तथा **तत्** । महतोऽपि सरसो महा-समुद्र इव मोक्ष-सुखस्यापि भगवद्-दर्शनानन्दस् तुच्छतां दर्शयतीति न्यायात् ॥ (बृ।भा। १.५.८६)

———————————————————————————————————————

**जीव-गोस्वामी (क्रम-सन्दर्भः) : **विपद इति । दर्शनम् अवलोकनम् । यत् यासु । अपुनर्भवम् अन्यत्र कुत्रापीदृश-माधुर्याभावात् पुनर् न जातं दर्शनं साम्य-प्रतीतिर् यस्य तत्, अपूर्वम् इत्य् अर्थः ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, ता विपद एव मे सम्पद एवेत्य् आह—विपद इति । हे जगतां गुरो हित-कारित्वेन सकृपोत्थ-विपद्-अञ्जन-प्रदानेन सम्पत्-प्रसाद-घूर्णा-ध्वंसिन् ! यद् यासु विपत्सु भवतो दर्शनं कीदृशं नास्ति, पुनर् अपि भवस्य संसार-दुःखस्य दर्शनं यत् ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **अहं तु ता विपद एव सम्पदो मन्ये इत्य् आह—विपद इति । तत्र देशे काले च यद्य् आसु विपत्सु भवतस् तव दर्शनम् अभूत् । कीदृशि? नास्ति पुनर् अपि भवस्य संसारस्य दर्शनं यस्मात् तत् । अनुज्ञालङ्कारः, दुःखस्य प्रार्थनानुज्ञा तत्रैव सुख-दर्शनात् इति तल्-लक्षणात् ॥२५॥

> **॥।**

॥ १.८.२६ ॥

**जन्मैश्वर्य-श्रुत-श्रीभिर् एधमान-मदः पुमान् ।**

**नैवार्हत्य् अभिधातुं वै त्वाम् अकिञ्चन-गोचरम् ॥**

**श्रीधर-स्वामी (भावार्थ-दीपिका) : **संपदस् तु श्रेयः-परिपन्थिन्य इति आह—जन्म सत्-कुले । जन्मादिभिर् एधमानो मदो यस्य सः । अभिधातुं श्री-कृष्ण-गोविन्देति वक्तुम् अपि । अकिंचनानां गोचरं विषय-भूतम् ॥२६॥

———————————————————————————————————————

**जीव-गोस्वामी (क्रम-सन्दर्भः) : **मद्-विध-सम्पदस् तु तत्-सम्बन्ध-मात्र-परिपन्थितन्य इत्य् आह—जन्मेति ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **लोके सम्पद एव विपद इत्य् आह—जन्मेति । अभिधातुं कृष्ण-गोविन्देत्य् अभिधानम् अपि वक्तुम् ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **अभिधातुं कृष्ण गोविन्देति वक्तुम् । अकिञ्चनानाम् आसुर-सम्पद-विहीनां गोचरं गम्यम् ॥२६॥

> **॥।**

॥ १.८.२७ ॥

**नमोऽकिञ्चन-वित्ताय निवृत्त-गुण-वृत्तये ।**

**आत्मारामाय शान्ताय कैवल्य-पतये नमः ॥**

**श्रीधर-स्वामी (भावार्थ-दीपिका) : **प्रस्तुत-मनोरथ-पूरणाय पुनः प्रणमति । अकिञ्चना भक्ता एव वित्तं सर्वस्वं यस्य तस्मै । ततः किम् ? निवृत्ता गुण-वृत्तयो धर्मार्थ-काम-विषया यस्मात् तस्मै । तत् कुतः ? आत्मारामाय । तत् कुतः ? शान्ताय रागादि-रहिताय । किं च, कैवल्य-पतये कैवल्यं दातुं समर्थाय ॥२७॥

———————————————————————————————————————

**जीव-गोस्वामी (क्रम-सन्दर्भः) : **नन्व् अकिञ्चन-वित्तत्वेन कियन् माहात्म्यं जातम् ? तत्राह—निवृत्तेति । गुण-वृत्ति-रहितस्य तव यद्-भक्त-वित्तत्वम्, तत् परम-महद् एवेति भावः । तद् धि भक्तानां निर्गुणत्वं सर्व-गुण-मयाद् उत्कृष्टत्वं च व्यनक्ति—आत्मारामायेत्य् अनेन । ततोऽप्य् आधिक्यम् । आत्मारामस्यापि तद्-वित्तत्वात् । एवं शान्तायेत्य् आदि ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अकिञ्चना न विद्यते किञ्चिन्-मात्रं प्राकृतं वस्तु, अपि तु त्वल्-लक्षणं पूर्ण-चिद्-आनन्द-स्वरूपं वस्त्व् अस्ति येषां, ते एकान्त-भक्ता एव वित्तानि धनानीत्य् अति-प्रेमास्पदानि सर्वतः सङ्गोपनीयाश् च यस्य तस्मै तेषां वित्तायेति वा । नन्व् अकिञ्चना दरिद्रा उच्यन्ते ? सत्यम् । भगवद्-भक्तानां माया-गुण-वृत्त्य्-उत्थाः सम्पदो न भवन्तीत्य् आह—निवृत्ता गुण-वृत्तयो विषय-भोगा यस्मात् तस्मै । अकिञ्चन-भक्तेष्व् एवासक्तिम् उक्त्वा, अन्येषु त्व् औदासीन्यम् आह—आत्मारामायेति । भक्तानाम् अपराधे सत्य् अपि न त्वं कुप्यसीत्य् आह—शान्ताय स्व-भक्ते स्वनुग्रहाय । मुमुक्षु-भक्तेषूपकारकत्वम् आह—कैवल्येति ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : **अकिञ्चन-प्रेष्ठत्वेन पुनः प्रणमति—कृष्णादन्यत् किञ्चन वित्तं येषां नास्ति, तेऽकिञ्चनास् तेषां वित्ताय, ते वा वित्तं यस्य तस्मै, कुत एवं? तत्राह—निवृत्त गुण-वृत्तयो यस्मात्-तस्मै । अकिञ्चनेष्वासक्तिम् अभिधाय तेभ्योऽन्यत्रौदासीन्यम् आह—आत्मा-रामायेति । शान्ताय सापराधेऽपि भक्ते कोपशून्याय । कैवलस्य मोक्षस्य पत्ये स्वामिने तत्-प्रदायेत्य् अर्थः ॥२७॥

> **॥।**

॥ १.८.२८ ॥

**मन्ये त्वां कालम् ईशानम् अनादि-निधनं विभुम् ।**

**समं चरन्तं सर्वत्र भूतानां यन् मिथः कलिः ॥**

**श्रीधर-स्वामी (भावार्थ-दीपिका) : **ननु देवकी-पुत्रं मां कथम् एवं स्तौषि तत्राह । मन्ये त्वां कालं नतु देवकी-पुत्रम् । तत्र हेतवः—ईशानं नियन्तारम् । अनादि-निधनम् आद्य्-अन्त-शून्यम् । विभुं प्रभुम् । समं यथा भवति तथा सर्वत्र चरन्तम् । ननु पार्थ-सारर्थेः कथं मम साम्यं तत्राह । यद् यतस् त्वत्तो निमित्त-भूताद् भूतानाम् एव मिथः कलिः कलहो भवति नतु स्वतस् त्वयि वैषम्यम् ॥२८॥

———————————————————————————————————————

**जीव-गोस्वामी (क्रम-सन्दर्भः) : **स तु तव सुस्वभावस् तर्कागोचर एवेत्य् आह—मन्य इति चतुर्भिः । कालम् अन्तर्यामिनम् । ईशानं बहिश् च सर्व-नियन्तारम् । यद् यत्र येषु भावेषु भूतानां मिथः कलिर् भवति । तेषु समं चरन्तम् । अत्र प्रथमे समत्वम्, द्वितीये समत्वेऽपि भक्त-तद्-द्वेषिणोर् अनुग्रह-निग्रह-रूपाचरितत्वम् । तृतीये तद्-अर्थ-तल्-लीलावतारे परम आवेशः । चतुर्थे तु तत्रापि परम इति ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भक्तापराधिषु संहारकत्वम् आह—कालम् इति । न त्व् आसक्त्य् औदासीन्योपकारक्त्वापकारकत्वैर् अपि त्वयि वैषम्यम् इत्य् आह—समम् इति । यद् यत्र मिथः कलिः कलह ईश्वरो दुःखदः सुखदः समो विषमो निर्घृणः सघृण इत्य्-आदि ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **कालं शिष्ट-विद्वेषि-संहारकम् । ईशानं तत्-संहारे समर्थम् । अनादि-निधनं विभुं ताद्-रूपेण सर्व-देश-कालस्थितम् । सर्वत्र शिष्टेषु दुष्टेषु च समं यथा स्यात्-तथा चरन्तं वर्तमानम् इत्य् अर्थः । यद्य् अस्मिंस् त्वयि भूतानां मिथः कलिः—बद्धो मुक्तो वेश्वरः, आद्येऽसामर्थमन्त्ये प्रवृत्त्य् अभाव इति व्यर्थस् तत् स्वीकारः । अथ समो विषमो वेश्वरः नाद्यः, अनुग्रह-निग्रहयोर् दर्शनात्, नान्त्यः, साम्य-वाक्याद् इतेव्यं कलहः ॥२८॥

> **॥।**

॥ १.८.२९ ॥

**न वेद कश्चिद् भगवंश् चिकीर्षितं**

**तवेहमानस्य नृणां विडम्बनम् ।**

**न यस्य कश्चिद् दयितोऽस्ति कर्हिचिद्**

**द्वेष्यश् च यस्मिन् विषमा मतिर् नृणाम् ॥**

**श्रीधर-स्वामी (भावार्थ-दीपिका) : **ननु निग्रहानुग्रह-रूपं मयि प्रसिद्धं वैषम्यम् अत आह—न वेदेति । **नृणां विडम्बनम्** अनुकरणम् **ईहमानस्य** कुर्वतः । **यस्मिंस्** त्वयि **विषमा मतिर्** अनुग्रह-निग्रह-रूपा भवति ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु तत्र कलहे तत्त्व-निश्चायकः को भवेत् ? तत्र न कोऽपीत्य् आह—न वेदेति द्वाभ्याम् । **नृणां** शास्त्र-विवादिनां तेषां **विडम्बनं** ज्ञान-वैफल्यम् **ईहमानस्य** इच्छतः । यद् वा, राम-कृष्णाद्य्-अवतारे स्वीयेन नरत्वेन **नृणां** नर-मात्राणाम् एव **विडम्बनम्** **ईहमानस्य** तादृश-सौन्दर्य-साद्गुणे चरित्राद्य्-अदर्शनाद् अन्येन वा विडम्बिता एवं भवन्तीति भावः । **नृणां** नर-मात्राणां **विषमा मतिर्** इति यथा सूर्यस्य सूर्य-कान्त-शिलायां स्व-तुल्य-धर्मत्व-प्रदानेनासक्तौ अन्धेषु औदासीन्ये चक्रवाकेषूपकारित्वे घूक-तस्करान्धकारादिष्व् अपकारित्वे लक्ष्यमाणेऽपि न तस्य वैषम्यम्, किन्तु तत्र तत्र वस्तु-साद्गुण्य-वैगुण्याद् एव कारणम् इति बोध्यम् ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु तेषु कलहेषु मध्ये कश्चिन्मां वेत्ति? नेत्य् आह—हे भगवंस् तव चिकीर्षितं कश्चिद् अपि न वेद । कीदृशस्य? अतिमानुष-दैवतेन नृ-चरितेन नृणां विडम्बनं तिरस्कारमीहमानस्य कुर्वाणस्य यस्य तव कश्चिच्-छिष्टो दयितः कश्चिद् अशिष्टश् च द्वेष्यो नास्ति, तद् अनुग्रह-निग्रहयोस् तत्-तत्-कर्म-निमित्तकत्वात् । आह चैवं सूत्रकारः वैषम्य-नैर्घृण्ये न सापेक्षत्वात्, तथा हि दर्शयति [वे।सू। २.१.३४], तथापि नृणां मतिर् यस्मिन् विषमा, अतः कश्चिन् न वेदेति ॥२९॥

> **॥।**

॥ १.८.३० ॥

**जन्म कर्म च विश्वात्मन्न् अजस्याकर्तुर् आत्मनः ।**

**तिर्यङ्-नृषिषु यादःसु तद् अत्यन्त-विडम्बनम् ॥**

**श्रीधर-स्वामी (भावार्थ-दीपिका) : **ते अजस्य जन्म । अकर्तुः कर्म । तिर्यक्षु वराहादि-रूपेण । नृषु रामादि-रूपेण ऋषिषु वामनादि-रूपेण । यादःसु मत्स्यादि-रूपेण ॥३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, तद् अपि तव साम्य-वैषम्य-कर्तृत्वाकर्तृत्व-जन्मवत्त्वाजत्वादिषु सिद्धान्तान् निर्विद्य । लीलैवास्वादनीयेत्य् आह—जन्मेति द्वाभ्याम् । अजस्य जन्म अकर्तुः कर्म तत्रापि तिर्यग्-आदिषु तच् च तच् च तव सर्वोत्कृष्टस्येश्वरस्यात्यन्त-विडम्बनम् । तत्-तज्-जातीयार्थेनात्मनो न्यूनत्वाङ्गीकारात् । तथा हि वाराहे जन्मनि घ्राणेन पृथ्व्याः पदवीं विजिघ्रन्न् इत्य्-आदिना सर्वज्ञत्वेऽपीश्वरत्वेऽपि वास्तव-शूकर एवाभूर् यम् अवलोक्य जहास चाहो वन-गोचरो मृत इत्य् एव न तत्त्व-ज्ञास् त्वां कर्माधीनं जीवम् एव मन्यन्त इति भावः । अत्राजत्वाकर्तृत्वयोर् एव सत्यत्वे जन्म-कर्म-लक्षणयोर् लीलयोर् मिथ्यात्वम् । तथात्वे च तस्या शुकदेवाद्य्-आत्माराम-गण-चित्ताकर्षणस्यासङ्गतिः । जन्म कर्म च मे दिव्यम् एवं यो वेत्ति तत्त्वतः [भा।पु। ४.९] इति भगवद्-उक्तेश् च जन्म-कर्मणोः सत्यत्वे अजत्वाकर्तृत्वयोर् असङ्गतिर् इति । तस्माद् अचिन्त्यानन्त-शक्तिमतो भगवतः को वेद तत्त्वम् इति ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु लोकानुसार्येर मच्-चरित्रं, कुतो लोक-विडम्बनं? तत्राह—हे विश्वात्मन्! आत्मनस् तवाजस्यापूर्व-देहेन्द्रिय-योगेन जन्म-शून्यस्य जन्म रवेर् इव प्राकट्य-मात्रम् । अकर्तुः प्रधान-सम्बन्धेन कर्तृत्व-शून्यस्य स्वतः कर्तुः कर्म पूर्णैश्वर्यं चरितं, क्व? इत्य् आह—तिर्यक्षु वराहादि-वपुषा, नृषु रघुनाथादि-वपुषा, ऋषिषु व्यासादि-वपुषा, यादःसु मीनादि-वपुषा । तत्-तु अत्यन्त-विडम्बनं तज्-जातानाम् अतितिरस्करणम् । धराघ्राणादि-तच्-चेष्टानां प्रकाशेऽप्य् अन्तरुज्जृम्भितैर् महैश्वर्यस् तासं वैफल्यात् ॥३०॥

> **॥।**

॥ १.८.३१ ॥

**गोप्य् आददे त्वयि कृतागसि दाम तावद्**

**या ते दशाश्रु-कलिलाञ्जन-सम्भ्रमाक्षम् ।**

**वक्त्रं निनीय भय-भावनया स्थितस्य**

**सा मां विमोहयति भीर् अपि यद् बिभेति ॥**

**श्रीधर-स्वामी (भावार्थ-दीपिका) : **नर-विडम्बनम् अत्याश्चर्यम् इत्य् आह—गोपीति । **गोपी** यशोदा **त्वयि कृतागसि** दधि-भाण्ड-स्फोटनं कृतवति यावद् **दाम** रज्जुम् **आददे** जग्राह, **तावत्** तत्-क्षणम् एव **या ते दशा**वस्था, **सा मां विमोहयति** । किं-भूतस्य । **अश्रुभिः कलिलं** व्यामिश्रम् **अञ्जनं **ययोस् ते च ते **संभ्रमेण** व्याकुले **अक्षिणी** यस्मिंस् तद् **वक्त्रंनिनीय** अधः कृत्वा ताडयिष्यतीति **भयस्य भावनया स्थितस्य** । **यद्** यतस् त्वत्तो **भीर् अपि** स्वयं **बिभेति,** तस्य ते दशा ॥३१॥

———————————————————————————————————————

**जीव-गोस्वामी (क्रम-सन्दर्भः) : **गोपीति । अत्र **भीर् अपियद् बिभेति** इत्य् उक्त्या तस्या ऐश्वर्य-ज्ञानं व्यक्तम् । ततो यदि सा भीः सत्या न भवति, तदा तस्या मोहोऽपि न सम्भवेद् इति गम्यते । स्फुटम् एव चान्तर् भयम् उक्तम् **भय-भावनया स्थितस्य** इति ॥३१॥ [प्रीति-सन्दर्भ १४५]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्मात् तव लीलाम् एवास्वादयामीत्य् आह । **गोपी** यशोदा **त्वयि कृतागसि** दधि-मन्थनी-स्फोटनं कृतवति सति यावद् **दाम** रज्जुम् आददे जग्राह, **तावत्** तत्-क्षणम् एव **ते** तव **यादशा** अवस्था **सा मां विमोहयति** । 

किम्-भूतस्य ? **अश्रुभिः कलिलं** व्यामिश्रम् अञ्जनं **संभ्रमः** आवेगश् **चाक्ष्णोर्** यत्र तद्-**वक्त्रं निनीय** अधः कृत्वा ताडयिष्यतीति **भयस्य भावनया स्थितस्य** तद् यतस् त्वत्तः **भीर्** अपि **स्वयं बिभेति**, तस्य ते दशा तेन पूर्वोक्तान् नन्द-गोपाद् अप्य् अतिप्रेमवती यशोदा धन्या, यया तवैतादृशो वशीकार इति सूचितम् । 

अत्र **भीर् अपि यद् बिभेति** इत्य् उक्त्यैव कुन्त्या अत्रैश्वर्य-ज्ञानं व्यक्ती-भूतम् । **भय-भावनया स्थितस्य** इत्य् अन्तर् भयस्य च तया सत्यत्वम् एवाभिमतम् । अनुकरण-मात्रत्वे ज्ञाते तस्य मोहो न सम्भवेद् इति ज्ञेयम् । अत एव, तवेहमानस्य नृणां विडम्बनम्  [भा।पु। १.८.२९] इत्य्-आदौ विडम्बनम् अनुकरणम् इति व्याख्यान्तरं [श्रीधरस्य] पराहतम् ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : **इदं तु त्वच्-चरित्रं मया दुर्बोधम् इत्य् आह—गोपीति! नन्द-राजस्य राज्ञी यशोदा सागसि विभग्न-दध्यादि-भाजनतया सापराधे त्वयि बन्धनाय यावद्-दामाददे जग्राह तावत्-तत्-क्षणम् एव या ते दशावस्थाभूत् सा मां ज्ञात-तद् ऐश्वर्याम् अपि विमोहयति । कीदृशस्य? वक्त्रं निनीयाधःकृत्वा सागसं मामद्य ताडयिष्यतीति भय-भावनया स्थितस्य गृहीतत्वात् पलायनेऽशक्तस्येत्य् अर्थः । वक्त्रं कीदृक्? अश्रुभिः कलिलं व्याप्तम्, अञ्जनं सम्भ्रमश् च ताभ्यां युक्ते अक्षिणी यत्र तत् । 

ननु सागसो मे मातुर् भयं युक्तम् एवेति चेत्, तत्राह—भीर् अपीति । तथा चाभयं भयं च तव वास्तवम् एव मन्-मोहे हेतुर् इति ॥३१॥

> **॥।**

॥ १.८.३२ ॥

**केचिद् आहुर् अजं जातं पुण्य-श्लोकस्य कीर्तये ।**

**यदोः प्रियस्यान्ववाये मलयस्येव चन्दनम् ॥**

**श्रीधर-स्वामी (भावार्थ-दीपिका) : **अत एव जगन्-मोहनतया दुर्ज्ञेयत्वात् तव जन्मादि बहुधा वर्णयन्तीत्य् आह—केचिद् इत् चतुर्भिः । पुण्य-श्लोकस्य युधिष्ठिरस्य कीर्तये । यदोर् एव कीर्तय इति वा । मलयस्य कीर्तये वंशे चन्दनं यथा ॥३२॥

———————————————————————————————————————

**जीव-गोस्वामी (क्रम-सन्दर्भः) : **केचिद् इति चतुष्कम् ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं च त्वं न चेत् प्रादुरभविष्यस् तदा जगन्-मोहिनी इयं लीला केन वास्वादयिष्यतेति प्रादुर्भाव-कारणम् एव मत-भेदेन बहु-प्रकारम् आह—केचिद् इति । पुण्य-श्लोकस्य युधिष्ठिरस्य पुण्य-श्लोको नलो राजा पुण्य-श्लोको युधिष्ठिरः इति पुण्य-श्लोकत्वेन तदानीं तस्यैव प्रसिद्धेः, यदोर् अन्ववाये वंशे यदोर् एव कीर्तये वंशे वा चन्दनं यथा ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **अथ किम् एवं विचारेण, तच्-चरितम् एवास्वाद्यम् इत्य् आह—केचिद् इति । पुण्य-श्लोकस्य युधिष्ठिरस्य यदोश् च कीर्तये, अन्ववाये वंशे, मलयस्य कीर्तये चन्दनम् इव ॥३२॥

> **॥।**

॥ १.८.३३ ॥

**अपरे वसुदेवस्य देवक्यां याचितोऽभ्यगात् ।**

**अजस् त्वम् अस्य क्षेमाय वधाय च सुर-द्विषाम् ॥**

**श्रीधर-स्वामी (भावार्थ-दीपिका) : **तथा वसुदेवस्य भार्यायां देवक्याम् अज एव त्वम् अभ्यगात् । पुत्रत्वम् इति शेषः । प्रथम-पुरुषस् त्व् आर्षः । अर्भत्वम् इति पाठः सुगमः । ताभ्याम् एव पूर्वं सुतपः-पृश्नि-रूपाभ्यां याचितः सन् । अस्य जगतः क्षेमाय ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अज एव त्वम् अभ्यगात् पुत्रत्वम् इति शेषः । प्रथम-पुरुषस् त्व् आर्षः । अर्भत्वम् इति पाठः सुगमः । ताभ्याम् एव पूर्वं सुतपः-पृश्नि-रूपाभ्यां याचितः सन् । अस्य जगतः क्षेमाय ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **याचितस् ताभ्याम् एव सुतपः-पृष्णिभ्याम् अभ्यगात् पुत्रताम् इति शेषः । आर्षः प्रथम-पुरुषः । अर्भत्वम् इति पाठः सुगमः ॥३३॥

> **॥।**

॥ १.८.३४ ॥

**भारावतारणायान्ये भुवो नाव इवोदधौ ।**

**सीदन्त्या भूरि-भारेण जातो ह्य् आत्म-भुवार्थितः ॥**

**श्रीधर-स्वामी (भावार्थ-दीपिका) : **आत्म-भुवेति ब्रह्म-प्रार्थनस्य प्राधान्य-विवक्षया ॥३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आत्म-भुवेति ब्रह्म-प्रार्थनस्य प्राधान्य-विवक्षयेति सर्वं मतान्तरम् ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **ब्रह्मणा प्रार्थितो भुवो भारावतरणाय जातः, कीदृश्या भुवः? उदधौ समुद्रे नाव इव भूरि-भावेण सीदन्त्या इति मतान्तराणि ॥३४॥

> **॥।**

॥ १.८.३५ ॥

**भवेऽस्मिन् क्लिश्यमानानाम् अविद्या-काम-कर्मभिः ।**

**श्रवण-स्मरणार्हाणि करिष्यन्न् इति केचन ॥**

**श्रीधर-स्वामी (भावार्थ-दीपिका) : **मतान्तरम् । परमानन्द-स्वरूपाज्ञानम् अविद्या ततो देहाद्य्-अभिमानात् कामस् ततः कर्माणि तैः क्लिश्यमानानां तन्-निवृत्तये श्रवणाद्य्-अर्हाणि कर्माणि करिष्यन् ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्व-मतम् आह—अविद्या अज्ञानं ततः कामः ततः कर्माणि तैः क्लिश्यमानानां सांसारिकाणाम् अपि प्रेम-भक्ति-सिद्ध्य्-अर्थम् एव कर्माणि करिष्यन् क्लेश-निवृत्तिस् त्वानुषङ्गिकी । उत्तर-श्लोके पदाम्बुज-दर्शनस्यैव श्रवणादि-फलत्वोक्तेः । तद्-दर्शनं तु प्रेम-लभ्यम् एव ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) : **स्वमतम् आह—भवे इति । अविद्या-तस्मिंस् तद्-धेतुः, ततः कामो भोगेच्छा, ततः कर्माणि तैरस्मिन् भवे क्लिश्यमानानां प्राणिनाम् आनुषङ्गिक-क्लेशक्षयाणि श्रवण-ध्यानादि-शुद्ध-भक्ति-निमित्तानि कर्माणि चरितानि करिष्यन् जात इति केचनाहुः ॥३५॥

> **॥।**

**॥ १.८.३६ ॥**

**शृण्वन्ति गायन्ति गृणन्त्य् अभीक्ष्णशः**

**स्मरन्ति नन्दन्ति तवेहितं जनाः ।**

**त एव पश्यन्त्य् अचिरेण तावकं**

**भव-प्रवाहोपरमं पदाम्बुजम् ॥**

**श्रीधर-स्वामी (भावार्थ-दीपिका) : **अस्य पक्षस्य सिद्धान्तताम् अभिप्रेत्य श्रवणादि-फलम् आह—शृण्वन्तीति । **नन्दन्त्य्** अन्यैः कीर्त्यमानम् अभिनन्दन्ति । ये **जनाः** । **ईहितं** चरितम् । **तावकं** त्वदीयं **पदाम्बुजं** । **त एव**, पश्यन्त्य् एव, **अचिरेण** एवेति च सर्वत्रावधारणम् । कीदृशम् ? **भव-प्रवाहस्य** जन्म-परम्पराया **उपरमो** यस्मिंस् तत् ॥३६॥

———————————————————————————————————————

**कैवल्य-दीपिका :** **शृण्वन्ति** इति । एवं भक्तस्य मुख्यत्वाद् ब्रह्म-सायुज्यम् उक्त्वा तस्यैव भगवत्-सामीप्यादि-मुक्ति-लिप्सोः स्ताः प्रदर्शयितु-कामस् त्व् आह—कुन्तीति । **अभीक्ष्णशः** पुनः पुनः । **नन्दन्ति** प्रशंसन्ति । **ईहितं** कर्मत एव ये श्रवणादि-रताः, नान्ये । **भवः** संसारः । स एव **प्रवाहः** । जल-प्रवाहवत् पतितं न मुञ्चन्ति । उच्चावचेषु स्थानेषु पातयतीति प्रवाहः । तस्य **उपरमं** विनाशो यत्र **पदाम्बुजे** तत् तथा । एतेन सामीप्य-रूपा मुक्तिर् उक्ता ॥३६॥  [मु।फ। १९.२८]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अस्य पक्षस्य सिद्धान्तत्वम् अभिप्रेत्याह—शृण्वन्तीति । **ते** एव, न त्व् अन्ये । **पश्यन्त्य्** एव, न तु न पश्यन्ति । **अचिरेणैव**, न तु चिरेण । **तावकम्** एव, न त्वद्-अंशस्य कस्यचित् । **भव-प्रवाहोपरमम्** एव, न तु संसारानिवर्तकम् । **पदाम्बुजम्** एव, न तु तव निर्विशेषं स्वरूपम् इति । अर्थ-सौन्दर्य-लाभाय षड्-अवधारणानि द्रष्टव्यानि ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **अयं पक्षः सिद्धान्त इति भावेनाह—**शृन्वन्तीति** । **ईहितं** चरितम्, अन्यैः कीर्तितेन तेन **नन्दन्ति,** समृद्धिं लभन्ते । त एव नान्ये, **पश्यन्त्य् एवाचिरेणैव तावकम्** एव, न तु त्वद्-अंशस्य कस्यचित् । **भव-प्रवाहोपरमम्** एव **पदाम्बुजम्** एव, न तु वैकुण्ठ-मात्रम् इत्य् अर्थः । सौन्दर्यावधारणानि बहूनि योज्यानि ॥३६॥

**॥।**

**॥ १.८.३७ ॥**

**अप्य् अद्य नस् त्वं स्व-कृतेहित प्रभो**

**जिहाससि स्वित् सुहृदोऽनुजीविनः ।**

**येषां न चान्यद् भवतः पदाम्बुजात्**

**परायणं राजसु योजितांहसाम् ॥**

**श्रीधर-स्वामी (भावार्थ-दीपिका) : **इदानीं तवास्मत्-परित्यागोऽनुचित इत्य् आशयेनाह—अपीति चतुर्भिः । हे प्रभो, सुहृदोऽतिस्निग्धान् अनुजीविनश् च नोऽद्यापि स्वित् किंस्वित् त्वं जिहाससि । येषाम्  अस्माकम् अन्यत् परायणं नैवस्ति । तत् कुतः ? राजसु योजितम् अंहो दुःखं यैस् तेषाम्  । स्वानां कृतम् ईहितम् अपेक्षितं येन तस्य सम्बोधनम् । विसर्गान्त-पाथे त्वं-पद-विशेषणम् ॥३७॥ 

———————————————————————————————————————

**कैवल्य-दीपिका :** **अपि** इति । कृष्ण-प्रयाणं निषेधयति । **अपि** अहो **जिहाससि** स्वान् हातुम् इच्छसि । किं च, वयं हि **सुहृदो**ऽ**नुजीवनश्** च । **त्वं स्व-कृतेहितः** स्वस्मिन् आत्मीये कृतम् ईहितम् अभिलषितं येन, स तथा । स्वजनस्य कामान् पूरयसीत्य् अर्थः । **राजसु** क्षत्रियेषु **सुयोजितं** सुष्ठु योगं नीतम्। **अंहः** पापं कर्म यैस् ते तथा ॥३७॥ [मु।फ। १५.११]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अस्माकं सुख-दुःखे त्वद्-दर्शनादर्शने एव नान्ये । तत्र सुख-समयो गतः सम्प्रति दुःख-समयोऽयम् आयातीत्य् आह—अप्य् अद्येति । अद्य नोऽस्मान् अपि स्वित् त्वं जिहाससि, यतोऽद्य त्वं द्वारकां यातुम् इच्छसीति भावः । ननु बहु-दिन-मत्रावसम्, सम्प्रति द्वारकां याम्य् एव । तत्र ममावश्यं किञ्चित् कृत्यम् अस्ति । अनुज्ञां देहीत् यत आह—स्व-कृतेहितः स्वेनैव कृतं निष्पादितम् ईहितं चिकीर्षितं यस्य सः त्वं कृत-कर्तव्योऽसीति भावः । निर्विसर्ग-पाठे सम्बोधनान्तरम्, राजसु योजितम् अंहस् तत्-पित्रादि-वधेन वैरं यैस् तेषाम्  । अनुजीविनो मत्-पुत्रान् अधुनापि रक्षन्न् अत्रैव तिष्ठेति भावः ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : **द्वारकां जिगमिषुम् आलक्ष्याह—अप्य् अद्येति । हे प्रभो! त्वम् अद्य नोऽस्मान् जिहाससि त्यक्त्वा गन्तुम् इच्छसि । स्विद् इति प्रश्ने । ननु तत्र कृत्यम् अस्ति? तत्राह—स्वेनैव कृतम् ईहितं वाञ्छितं यस्य सः, कृत-कर्तव्योऽसीत्य् अर्थः । त्वद्-विक्षां विनास्माकं महद् एव दुःखं भावीत्याह—येषं न चेति । त्वयि गतेऽन्यच् च दुःख-कारणं भावीत्य् आह—राजस्व् इति । अंहस् तत्-पित्रादि-वध-हेतुकं वैरम् इति सर्वथात्र स्थयम् इत्य् एतद् अर्थम् एतत् । तस्मान् नः सुहृदो रक्षन्न् इहैव निवसेति वियोगार्तिः सूचिता ॥३७॥

> **॥।**

॥ १.८.३८ ॥

**के वयं नाम-रूपाभ्यां यदुभिः सह पाण्डवाः ।**

**भवतोऽदर्शनं यर्हि हृषीकाणाम् इवेशितुः ॥**

**मध्वाचार्यः (भागवत-तात्पर्यम्) : **यर्हि भवतो दर्शनं तदा यदूनाम् अस्माकं नाम-रूपे ॥३८॥

———————————————————————————————————————

**श्रीधर-स्वामी (भावार्थ-दीपिका) : **ननु तव बन्धवो यदवः पुत्राश् च पाण्डवाः शूराः समर्थाश् च तत् किं कार्पण्यं भाषसेऽत आह—के वयम् इति । यर्हि भवतोऽद्र्शनं यदा त्वम् अस्मान् न पश्यसि तदा नाम-रूपाभ्यां नाम्ना विख्यात्या रूपेण समृद्धया च यदुभिः पाण्डवा नाम के वयं न केऽपि । अतितुच्छा इत्य् अर्थः । हृषीकाणाम् इन्द्रियाणाम् ईशितुर् जीवस्यादर्शने यथा न किंचिन् नाम च रूपं च तद्वत् ॥३८॥

———————————————————————————————————————

**जीव-गोस्वामी (क्रम-सन्दर्भः) : **पाण्डवाः पाण्डु-सम्बन्धिनः ॥३८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु भीमार्जुनादयस् ते पुत्रा महा-बलिष्ठा एव । राजा तु साक्षाद् धर्म एव । यादवाश् च बान्धवा इति न ते कापि चिन्ता इत्य् अत आह—के वयम् इति । नाम्ना ख्यात्या रूपेण सामर्थ्येन च । ईशितुर् जीवस्यादर्शने हृषीकाणां यथा न किञ्चिन् नाम रूपं च तद्वत् ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु तव शत्रवो निहताः, यादवा बान्धवाः सन्ति, पुत्राश्चातिशूरा धर्म-प्रधाना दीप्यन्ते, तथाप्य् एवं किं भाषसे? तत्राह—के वयम् इति । भवतो यर्ह्य दर्शनं यदा त्वम् अस्मान् न पश्यसि तदा नाम-रूपाभ्यां ख्याति-समृद्धिभ्यां वयं के? न केऽपीत्य् अर्थः । अस्माकं ते विफले स्यातां, यथा हृषीकाणम् ईशितूर्जीवस्यादर्शने ते विफले तद्वत् । त्वद्-वियोगोऽस्माकं मृतिकल्प इति भावः ॥३८॥

> **॥।**

॥ १.८.३९ ॥

**नेयं शोभिष्यते तत्र यथेदानीं गदाधर ।**

**त्वत्-पदैर् अङ्किता भाति स्व-लक्षण-विलक्षितैः ॥**

**श्रीधर-स्वामी (भावार्थ-दीपिका) : **किं च, यथेदानीम् इयम् अस्मत्-पाल्या भूमिः स्वैर-साधारणैर् वज्राङ्कुशादिभिर् लक्षणैर् विलक्षितैश् चिह्नितैस् त्वत्-पदैर् अङ्किता सती भाति । तत्र तदा त्वयि निर्गते सति न शोभिष्यते ॥३९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यदि त्वम् इतो यास्यसि तत्र तदा इयं भूमिः स्व-लक्षणैर् ध्वज-वज्रादिभिर् विलक्षितैर् वैलक्षण्यं प्राप्तैः ॥३९॥

———————————————————————————————————————

**बलदेव-विद्यभूषणः (वैष्णवानन्दिनी) : **किञ्च—यदा त्वम् इतः प्रयास्यसि, तद् एयम् अस्मत्-पाल्या भूमिर् न शोभिष्यते यथेदानीं त्वत्-पदैर् अङ्किता भाति शोभते । कीदृशैर् इत्य् आह—स्वेति । स्वान्य् असाधारणानि यानि ध्वज-वज्राङ्कुशादीनि लक्षणानि चिह्नानि तैर् विलक्षितैश् चिह्नितैः तथा च त्वत्-पद-चिह्न-शून्यामिमां भूमिं पश्यताम् अस्माकं दुःखं महद्-भावीति ॥३९॥

> **॥।**

॥ १.८.४० ॥

**इमे जन-पदाः स्वृद्धाः सुपक्वौषधि-वीरुधः ।**

**वनाद्रि-नद्य्-उदन्वन्तो ह्य् एधन्ते तव वीक्षितैः ॥**

**श्रीधर-स्वामी (भावार्थ-दीपिका) : **अपि च इमे जन-पदा देशाः स्वृद्धाः सुसमृद्धाः सन्तः ॥४०॥

———————————————————————————————————————

**जीव-गोस्वामी (क्रम-सन्दर्भः),विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **जन-पदादयोऽपि त्वद्-वीक्षणादृतेऽसमृद्धाः सन्तः अस्मान् दुःख-यिष्यन्ति ॥४०॥

> **॥।**

॥ १.८.४१ ॥

**अथ विश्वेश विश्वात्मन् विश्व-मूर्ते स्वकेषु मे ।**

**स्नेह-पाशम् इमं छिन्धि दृढं पाण्डुषु वृष्णिषु ॥**

**श्रीधर-स्वामी (भावार्थ-दीपिका) : **गमने पाण्डवानाम् अकुशलम् अगमने च यादवानाम् इत्य् उभयतो व्याकुल-चित्ता सती तेषु स्नेह-निवृत्तिं प्रार्थयते—अथेति । विश्वेशेत्य्-आदि-सम्बोधनानि स्नेह-पाश-च्छेदे सामर्थ्य-ख्यापनाय । दृढं सन्तम् ॥४१॥

———————————————————————————————————————

**जीव-गोस्वामी (क्रम-सन्दर्भः) : **अथेति तैर् अवतारितम् । एवम् अप्य् उभयेषां तादृश-तद्-एकालम्बनता-दर्शनेन तेष्व् अधिक-भगवत्-प्रीत्य्-आधारत्वं स्वस्याधिक-स्नेह-हेतुर् इति तेषु स्नेह-च्छेद-व्याजेनोभयेषाम्  अपि त्वद्-अविच्छेद एव क्रियताम् इति च व्यज्यते । ततश् चोत्तरत्र सूत-वाक्ये तां बाढम् इत्य् उपामन्त्र्येत्य् अत्र श्री-भगवद्-अभ्युपगमोऽपि सर्वत्रैव सङ्गच्छते ॥४१॥ [प्रीति-सन्दर्भः ११२]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गमने पाण्डवानाम् अकुशलम् अगमने च यादवानाम् इत्य् उभयतो व्याकुल-चित्ता सती तेषु स्नेह-निवृत्तिं प्रार्थयते—अथेति । यस् त्वं सर्वेषाम् एव विश्वेषाम् ईशो भवसि । आत्मा चेतयिता । तद्-रूपोऽपि स्व-स्वानुवर्तिनां वृष्णि-पाण्डूनां कल्याणाय कप्प-सिन्धुस् त्वम् एव सावधानः सदैवासि । अहं किं तत्-कुशल-चिन्तया वृथैव म्रिये इति भावः ॥४१॥

———————————————————————————————————————

**बलदेव-विद्यभूषणः (वैष्णवानन्दिनी) : **किञ् च—इतस् त्वयि गते पाण्डवानाम् अगते यदूनां च परितापो महान् भवति, तस्मद् एतान् एक-निवासान् कुरु, नोचेत्-तेषु तेषु च दृढं मत्-स्नेहपाशं छिन्धीत्य् आह—अथेति । सम्बोधनानि तत्-करण-सामर्थ्याभिप्रायाणि ॥४१॥

> **॥।**

॥ १.८.४२ ॥

**त्वयि मेऽनन्य-विषया मतिर् मधु-पतेऽसकृत् ।**

**रतिम् उद्वहताद् अद्धा गङ्गेवौघम् उदन्वति ॥**

**श्रीधर-स्वामी (भावार्थ-दीपिका) : **ततः किम् ? अत आह—त्वयीति । **अनन्य-विषया** सती मे **मतिः रतिम् उद्वहतात्**, अनवच्छिन्नां प्रीतिं करोत्व् इत्य् अर्थः । **ओघं** पूरम् । यथा गङ्गा प्रतिबन्धं न गणयति, एवं मतिर् अपि विघ्नान् मा गणयत्व् इति भावः ॥४२॥

———————————————————————————————————————

**जीव-गोस्वामी (क्रम-सन्दर्भः) : **सम्बन्ध-वशाद् **अन्य-विषया** **त्वयि या मतिः** सैव **असकृद्** अनवच्छेदेन **रतिम् उद्वहतात्** । जातया रत्या प्रतिबन्धं निराकरोत्व् इत्य् अर्थः । तद् एतद् दृष्टान्तेन स्पष्टयति—**गङ्गेवौघम्** इति । सा यथा महा-प्रवाह-द्वारा तथैवेत्य् अर्थः । उभयोर् अपि प्रतिबन्धे सत्य् अधिकोच्छलन-कृति-साम्यात् ॥४१॥ [प्रीति-सन्दर्भः ११३]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तर्हि किं ब्रह्म-ज्ञाने स्पृहावती भवसि ? वृष्णिषु स्नेह-च्छेदे मय्य् अपि स्नेह-च्छेदात् तत्र नेत्य् आह—त्वयीति । **त्वयि मतिः रतिं** प्रीतिम् **उत्**कर्षेण **वहतात्** अनवच्छिन्नतया दधातु । किं त्व् **अनन्य-विषया** त्वद्-भक्तास् त्वद्-अभिन्ना एव तेषु प्रीतिं विना त्वय्य् अपि प्रीतिर् न सिद्ध्येत्, त्वं प्रसीदसीत्य् अपि नेत्य् अहं जानाम्य् एव । अतस् त्वत्तस् त्वद्-भक्तेभ्यश् चान्यत्र ममत्व-शून्या । तद् अपि पाण्डवेषु यादवेषु त्वद्-भक्तेष्व् अपि यत् स्नेहस्य छेदं प्रार्थये तत् त्वद्-अवतारात् पूर्वत एव देह-सम्बन्धेन यो व्यवहार-मयः स्नेहः प्रवृत्तस् तस्यैव, न तु त्वत्-प्रियत्व-निबन्धनस्य । अत एव बन्धकत्वेन स मया पाश-रूपकेण प्रयुक्त इति भावः । अत एव **गङ्गा यथा उदन्वत्य्** अखिल-नद-नदीनाम् आश्रये **ओघं **पूरं **वहति**, तथा **मतिर् **अपि सर्व-भक्ताश्रयणीये **त्वयि रतिम्** । यथा च गङ्गा प्रतिबन्धं न गणयति एवं मतिर् अपि विघ्नान् न गणयत्व् इति भावः ॥४२॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु तेषु च स्नेह-पाश-च्छेदं याचमाना मयपि तच्-छेदं याचसे? तत्राह—त्वयीति । त्वद्-वियोगार्ताहं तथाकथयं, किन्त्व् इदं याचे त्वयि तत्-परिकरिणि **मतिर् मे रतिं** प्रेमाणम् **उद्वहतात्**, तथैवोत्तर-पद्यार्थात् । तथा च त्वद्-दर्शन-वियोगो मा भूद् इति ॥४२॥

> **॥।**

॥ १.८.४३ ॥

**श्री-कृष्ण कृष्ण-सख वृष्ण्य्-ऋषभावनि-ध्रुग्-**

**राजन्य-वंश-दहनानपवर्ग-वीर्य ।**

**गोविन्द गो-द्विज-सुरार्ति-हरावतार**

**योगेश्वराखिल-गुरो भगवन् नमस् ते ॥**

**श्रीधर-स्वामी (भावार्थ-दीपिका) : **एवम् अभ्यर्थ्य पुनः प्रणमति । हे श्री-कृष्ण, ते नमः, उपकारान् अनुस्मरन्ती बहुधा संबोधयति । कृष्ण-सखार्जुनस्य सखे । वृष्णीनाम् ऋषभ श्रेष्ठ । अवन्यै भूम्यै द्रुह्यन्ति ये राजन्यास् तेषां वंशस्य दहन । एवम् अप्य् अनपवर्ग-वीर्याक्षीण-प्रभाव । गोविन्द प्राप्त-काम-धेन्व्-ऐश्वर्य । गो-द्विज-सुराणाम् आर्ति-हारोऽवतारो यस्येति ॥४३॥

———————————————————————————————————————

**जीव-गोस्वामी (क्रम-सन्दर्भः) : गोविन्देति** । नित्य-प्राप्त-परम-गोलोकाधिपत्येत्य् अर्थः । यद् वा, अथ विश्वेश [भा।पु। १.८.४१] इत्य्-आदि-पद्य-त्रयस्यैवं योजना, तत्-प्रिय-वर्गे स्व-सम्बन्ध-हेतुकां प्रीतिं निषिध्य श्री-भगवत्य् एव ताम् अभ्यर्थ्य पुनस् तत्-प्रिय-वर्गे तद्-आधारत्वेनैव प्रीतिम् अङ्गीकरोति—**अथेति** त्रिभिः । तत्र निषेधः प्रथमेन, अभ्यर्थना द्वितीयेन, अङ्गीकारस् तृतीयेन । अत्र श्री-कृष्ण-सखेत्य्-आदि-सम्बोधनैस् तत्-प्रीत्य्-आधारत्वेनार्जुनादिष्व् अपि प्रीतिर् अङ्गीकृता ॥४३_॥ _[प्रीति-सन्दर्भः ११४]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्तवान्ते सर्व-सुखदत्वेन स्मरन्ती प्रणमति । कृष्णस्य अर्जुनस्य सखा । **अवन्यै द्रुह्यन्ति** ये **राजन्याः,** तेषां **वंशा** एव वंशास् तेषां **दहन ! अनपवर्ग-वीर्य** ! हे अक्षीण-पराक्रम । हे **गोविन्द** ! प्राप्त-काम-धेन्व्-ऐश्वर्य ॥४३॥

———————————————————————————————————————

**बलदेव-विद्यभूषणः (वैष्णवानन्दिनी) : **एवम् अखण्डां रतिं प्रार्थ्य सर्वानन्द-करत्वेन स्मरन्ती प्रणमति—हे **स्री-कृष्ण** ! हे **कृष्ण-सख** ! फाल्गुन-मित्र ! **अवनि-द्रुहां राजान्यानां वंशा** एव वंशास् तेषां **दहन** ! **अनपवर्ग-वीर्य** ! अक्षीण-पराक्रम! **गोविन्द** ! हे लब्धानन्त-काम-धेन्व्-ऐश्वर्य नन्द-प्रसूनो ! **भगवन्** ते **तुभ्यं नमः** ॥४३॥

> **॥।**

॥ १.८.४४ ॥

**सूत उवाच—**

**पृथयेत्थं कल-पदैः परिणूताखिलोदयः ।**

**मन्दं जहास वैकुण्ठो मोहयन्न् इव मायया ॥**

**श्रीधर-स्वामी (भावार्थ-दीपिका) : कलानि** मधुराणि **पदानि** येषु तैर् वाक्यैः **परिणूतः** स्तुतोऽ**खिल उदयो** महिमा यस्य सः । णु स्तुताव् इत्य् अस्मात् । परिणुतेति वक्तव्ये दीर्घ-शब्द-छन्दोऽनुरोधेन । **मन्दम्** ईषत् । तस्य **हास** एव **माया** । वक्ष्यति हि—हासो जनोन्माद-करी च माया [भा।पु। २.१.३१] इति ॥४४॥

———————————————————————————————————————

**जीव-गोस्वामी (क्रम-सन्दर्भः) : परिणूत-** इति "तौदादिकणू शिस्तवन्" इत्य् अस्य रूपत्वेन दीर्घत्वम् । **माययेव मोहयन्न्** इति मोहन-मात्रांशे दृष्टान्तः हासो जनोन्माद-करी च माया [भा।पु। २.१.३१] इति तु विराड्-गतम् एव । यदि वाक्यालङ्कार **इव**-शब्दः, तदा माया-शब्दोऽपि कृपा-वाचक एवेति । माया दम्भे कृपायां च इति कोष-काराः ॥४४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **परिणूतेति । "तौदादिकणूशि स्तवन" इत्य् अयं दीर्घान्त एव । **माययेव** **मोहयन्**, न तु मायया, किन्तु प्रेम्णैवेत्य् अर्थः ॥४४॥

———————————————————————————————————————

**बलदेव-विद्यभूषणः (वैष्णवानन्दिनी) : कलानि** मधुरानि **पदानि** येषु तैर् वाक्यैः, **परिणुतेति** "नू स्तवने" दीर्घान्तस् तौदादिकः । मायया कृपया मोहयन्न् इवेति तन्-मोहस्य स्वाभाविकत्वादिव-शब्दः । यद् वा, माययेव मोहयन्न तु मायया किन्तु प्रेम्णैवेत्य् अर्थः ॥४४॥

> **॥।**

॥ १.८.४५ ॥

**तां बाढम् इत्य् उपामन्त्र्य प्रविश्य गजसाह्वयम् ।**

**स्त्रियश् च स्व-पुरं यास्यन् प्रेम्णा राज्ञा निवारितः ॥**

**श्रीधर-स्वामी (भावार्थ-दीपिका) : **त्वयि मेऽन्य-विषया मतिः [भा।पु। १.८.४२] इति यत् प्रार्थितं, तद् बाढम् इत्य् अङ्गी-कृत्य रथ-स्थानाद् **गज-साह्वयम्** आगत्य, पश्चात् तां चान्याश् च सुभद्रा-प्रमुखाः स्त्रियः **उपमान्त्र्य** अनुज्ञाप्य **स्व-पुरं** **यास्यन्** **राज्ञा** युधिष्ठिरेण **प्रेम्णा** अत्रैव किञ्चित् कालं निवसेति संप्रार्थ्य **निवारितः** ॥४५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **त्वयि मेऽन्य-विषया मतिः [भा।पु। १.८.४२] इति यत् प्रार्थितं, तद् बाढम् इत्य् अङ्गीकृत्य रथ-स्थानात् **गजसाह्वयं** प्रत्यागत्य पश्चात् **तां** च अन्याश् च सुभद्रा-प्रमुखाः स्त्रियः **उपामन्त्र्य** अनुज्ञाप्य **स्व-पुरं** **यास्यन्** राज्ञा युधिष्ठिरेण **प्रेम्णा** अत्रैव कञ्चित् कालं निवसेति सम्प्रार्थ्य **निवारितः** । तेन च **राज्ञा** प्रेम्णः सर्वतोऽपि वशीकरणत्वातिशयो व्यञ्जितः ॥४५॥

———————————————————————————————————————

**बलदेव-विद्यभूषणः (वैष्णवानन्दिनी) : **मे मतिस् त्वयि रतिम् उद्वहताद् [भा।पु। १.८.४२] इति यद् अभ्यर्थितं, तद् बाढम् इति स्वीकृत्य रथ-स्थानाद् **गजसाह्वयं** **प्रविश्य** न्यवसत् । पश्चात् **स्त्रियः** पृथा-द्रौपदी-सुभद्रान्या **उपामन्त्र्य** आपृच्छ्य **स्व-पुरं** **यास्यन्** **राज्ञा** **प्रेम्णा** **निवारितः** । इहैव कञ्चित् कालं निवसेति संप्रार्थ्य स्थापित इत्य् अतिबलीयांस् तत्-प्रेमेति ध्वन्यते ॥४५॥

> **॥।**

॥ १.८.४६ ॥

**व्यासाद्यैर् ईश्वरेहाज्ञैः कृष्णेनाद्भुत-कर्मणा ।**

**प्रबोधितोऽपीतिहासैर् नाबुध्यत शुचार्पितः ॥**

**श्रीधर-स्वामी (भावार्थ-दीपिका) : **अथ भीष्म-निर्याणोत्सवं वक्तुम् उपोद्धात-कथां प्रस्तौति । **व्यासाद्यैः** **प्रबोधितोऽपि** शुचा व्याप्तः सन्न् आबुध्यत विवेकं न प्राप । कुतः ईश्वरेहाया अज्ञैः । स्व-भक्त-भीष्म-निर्याण-महोत्सवाय राज्ञा सह कुरु-क्षेत्रं गन्तव्यं तत्र तन्-मुखेनैवायं प्रबोधनीय इत्य् ईश्वराभिप्रायः कार्य-द्वय-विधायकस् तम् अजानद्भिर् इत्य् अर्थः । श्री-कृष्णेनापि प्रबोधितो नान्बुध्यत् । अत्र हेतुः—अद्भुत-कर्मेणेति । यथा कुरु-पाण्डव-संधानार्थं गतोऽपि यथोचितम् एव वदन्न् अपि विग्रहम् एव दृढी-कृतवान् एवम् अत्रापि प्रबोधयन्न् अबोधम् एव दृढी-चकारेत्य् अर्थः ॥४६॥

———————————————————————————————————————

**जीव-गोस्वामी (क्रम-सन्दर्भः) : **व्यासाद्यैर् इति । नाबुद्ध्यत प्रत्युत शुचा व्याप्त एवासीद् इत्य् अर्थः । ईश्वरस्य तादृग्-इच्छयैव तेषां युक्तिः प्रतिहत-शक्तिका कृतेति स्वाम्य्-अभिप्रायः । वस्तुतस् त्व् एवं व्याख्येयम्, यद्यपि व्यासाद्याः राजायं स्वोपदेशं न मंस्यत इति जानन्त्य् एव तथाप्य् अद्भूत-कर्म-मय्या ईश्वरेहाया विज्ञैर् अपि सद्-धिः सम्बोधित इति ॥४६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यर्ह्य् अहम् इदानीम् इहैव स्थितोऽभूवं तर्ह्य् असन-मृत्यु-कालं मद्-दर्शनं विना मर्तुम् अनिच्छन्तं भीष्मं स्व-भक्तम् आत्मानं स-परिकरम् एव सन्दर्श्य सुखयामि । लोके तद्-उत्कर्षं ख्यापयितुं तन्-मुखेनैव राजानं च प्रबोधयामीति भगवद्-अभिप्रायं व्यञ्जयन्न् आह—ईश्वरस्य कृष्णस्य ईहाया उक्तल-क्षणस्य अभिप्रायस्य अज्ञैर् विज्ञैर् वा । अद्भुत-कर्मणेति इदम् अस्याद्भुतं कर्म—यत् स्वयम् एवास्य हृदि प्रविश्य अविवेकम् उत्थापितवान् । बहिश् च स्व-कर्तृकेण व्यासादि-कर्तृकेणापि प्रबोधनाबोधम् एव दृढीचकार । तेन च भीष्म-मुखोदितेन तत्त्वेन तं प्रबोध्य व्यासादिभ्योऽपि मत्तोऽपि मद्-एकान्त-भक्तो भीष्मोऽतिशयेन धर्म-ज्ञान-तत्त्वज्ञ इति लोके विख्यापयामास । किं च, युधिष्ठिरस्य तु ततोऽपि प्रेमाधिक्याद् आधिक्यं यत् तद्-अनुरोधेनैव द्वारकाम् अगच्छंस् तत्र स्थितः, तत एव तन्-निकटं गत्बा तथा चक्रे इति विवेचनीयम् ॥४६॥

———————————————————————————————————————

**बलदेव-विद्यभूषणः (वैष्णवानन्दिनी) : **अथ भीष्म-निर्याणोत्सवं वक्ष्यन्न् उपोद्घातं प्रस्तौति—व्यासाद्यैः कृष्णेन च प्रबोधितोऽपि राजा नाबुध्यत विवेकं न गतः । ईश्वरेहाज्ञैः ईश्वरस्य भक्त-महिम-वर्धनेऽति-समर्थस्य कृष्णस्येहां निर्याण-वेलायां भीष्मग्रे सपार्षदेन मया स्थेयं, तद्-वाकैर् एव राजा प्रबोध्य इति चेष्टां जानद्भिर् अपि तद्-इङ्गितेनोपदिशद्भिर् इत्य् अर्थः । अजानद्भिर् इति पक्षे त्व् अतद्-गुण-संविज्ञानो बहुब्रीहिः, व्यासस्येश्वरत्वेन सार्वज्ञ्यात् । अद्भुतं तैः स्वेन चोपदिष्टस्य बोधो नाभूत्, कित्वबोधोऽभ्यवर्धतेत्य् आश्चर्यं कर्म यस्येत्य् अर्थः ॥४६॥

> **॥।**

॥ १.८.४७ ॥

**आह राजा धर्म-सुतश् चिन्तयन् सुहृदां वधम् ।**

**प्राकृतेनात्मना विप्राः स्नेह-मोह-वशं गतः ॥**

**श्रीधर-स्वामी (भावार्थ-दीपिका) : **अबोधम् एव प्रपञ्चयति—आहेति षड्भिः । प्राकृतेनाविवेक-व्याप्तेनात्मना चित्तेन । हे विप्राः ॥४७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अबोधम् एव प्रपञ्चयति । प्राकृतेनट्मना चित्तेन वस्तुतस् तु तस्यात्मा ह्य् अप्राकृत एवेति । तद् अपि प्राकृतत्वारोपो भगवद्-इच्छयैवोक्त-प्रयोजनायेति ज्ञेयम् ॥४७॥

———————————————————————————————————————

**बलदेव-विद्यभूषणः (वैष्णवानन्दिनी) : **अबोधं प्रपञ्चयति—आहेति । प्राकृतेन प्रकृति-कार्याविवेकवता भगवद् इच्छोद्गत-तन्-मिश्रितेनेत्य् अर्थः । आत्मना चित्तेन ॥४७॥

> **॥।**

॥ १.८.४८ ॥

**अहो मे पश्यताज्ञानं हृदि रूढं दुरात्मनः ।**

**पारक्यस्यैव देहस्य बह्व्यो मेऽक्षौहिणीर् हताः ॥**

**श्रीधर-स्वामी (भावार्थ-दीपिका) : **पारक्यस्य श्व-शृगालाद्य्-आहारस्य देहस्यार्थे । मे मया । अक्षौहिणीर् अक्षौहिण्यः । अक्षौहिणी-प्रमाणं तु व्यासेनोक्तम्—


> अक्षौहिणी प्रसङ्ख्याता रथानां द्विज-सत्तमाः ।   
> सङ्ख्या-गणन-तत्त्व-ज्ञैः सहस्रान्य् एक-विंशतिः ॥   
> शतान्य् उपरि चैवाष्टौ तथा भूयश् च सप्ततिः ।   
> गजानां च प्रसङ्ख्यानम् एतद् एव प्रकीर्तितम् ॥   
> ज्ञेयं शत-सहस्रं तु सहस्रानि नवैव तु ।   
> नाराणाम् अपि पञ्चाशच्छतानि त्रीणि चैव हि ॥   
> पञ्च-षष्ठि-सहस्राणि तथाश्वानां शतानि च ।   
> दशोत्तराणि षट् प्राहुः सङ्ख्या-तत्त्व-विदो जनाः ।  
> एताम् अक्षौहिणीं प्राहुर् यथावद् इह सङ्ख्यया ॥ इति ॥४८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पारक्यस्य श्व-शृगालाद्य्-आहारस्य देहस्यार्थे अक्षौहिणीर् अक्षौहिण्यो हताः । अक्षौहिणी-प्रमाणं व्यासेनोक्तम्—


> अक्षौहिणी प्रसङ्ख्याता रथानां द्विज-सत्तमाः ।   
> सङ्ख्या-गणन-तत्त्व-ज्ञैः सहस्रान्य् एक-विंशतिः ॥   
> शतान्य् उपरि चैवाष्टौ तथा भूयश् च सप्ततिः ।   
> गजानां च प्रसङ्ख्यानम् एतद् एव प्रकीर्तितम् ॥   
> ज्ञेयं शत-सहस्रं तु सहस्रानि नवैव तु ।   
> नाराणाम् अपि पञ्चाशच्छतानि त्रीणि चैव हि ॥   
> पञ्च-षष्ठि-सहस्राणि तथाश्वानां शतानि च ।   
> दशोत्तराणि षट् प्राहुः सङ्ख्या-तत्त्व-विदो जनाः ।  
> एताम् अक्षौहिणीं प्राहुर् यथावद् इह सङ्ख्यया ॥ इति ॥४८॥

———————————————————————————————————————

**बलदेव-विद्यभूषणः (वैष्णवानन्दिनी) : **पारक्यस्य श्व-शृगालाद्य् आहारस्य । अक्षौहिणीर् इति प्रथमार्थे द्वितीया । तत्-परिमाणं च श्री-व्यासेनोक्तम्—


> अक्षौहिणी प्रसङ्ख्याता रथानां द्विज-सत्तमाः ।   
> सङ्ख्या-गणन-तत्त्वज्ञैः सहस्राण्य् एकविंशतिः ॥   
> शतान्य् उपरि चैवाष्टौ तथा भूयश् च सप्ततिः ।   
> गजानां च प्रसङ्ख्यानम् एतद् एव प्रकीर्तितम् ।   
> ज्ञेयं शतसहस्रन्तु सहस्राणि नवैव तु ।   
> नराणाम् अपि पञ्चाशच्छतानि त्रीणि चैव हि ॥   
> पञ्च-षष्टि सहस्राणि तथाश्वानां शतानि च ।   
> दशोत्तराणि षट् प्राहुः सङ्ख्यातत्त्वविदो जनाः ॥   
> एताम् अक्षौहिणीं प्राहुर् यथावद् इह सङ्ख्यया । इत्य् एतत् ॥४८॥  
> **॥।**

॥ १.८.४९ ॥

**बाल-द्विज-सुहृन्-मित्र- पितृ-भ्रातृ-गुरु-द्रुहः ।**

**न मे स्यान् निरयान् मोक्षो ह्य् अपि वर्षायुतायुतैः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **सुहृदः संबन्धिनः । मित्राणि सखायः । पितरः पितृव्याः ॥४९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : सुहृदः** सम्बन्धिनः । **पितरः** पितृव्याः ॥४९॥

> **॥।**

॥ १.८.५० ॥

**नैनो राज्ञः प्रजा-भर्तुर् धर्म-युद्धे वधो द्विषाम् ।**

**इति मे न तु बोधाय कल्पते शासनं वचः ॥**

**श्रीधर-स्वामी (भावार्थ-दीपिका) : **स्मृत्य्-आद्य्-अनुशासनाद् धर्म-युद्धे न दोष इति चेत् तत्राह—नैनो राज्ञ इति । द्विषां वध एनः पापं न भवतीति यच् छासनं शिक्षा-रूपं वचः । कुतो न कल्प्यते । यतस् तद् वचः प्रजा-भर्तुर् एव । अयं भावः—स्व-प्रजानाम् अन्यतो वाधे प्रसक्ते तद् वधोऽनुज्ञातः दुर्योधनेन तु प्रजायां पाल्यमानायां मया केवलं राज्य-लोभेन हतत्वात् पापम् एवेदम् इति ॥५०॥

———————————————————————————————————————

**जीव-गोस्वामी (क्रम-सन्दर्भः) : **नैन इति । राज्ञा धर्म-युद्धे द्विषां वधः एनः पापं न भवतीति यत् शासनं वचः तत् तु न मे बोधाय कल्पते । यतः तद्-वचः प्रजाः पालयन्तम् एव राजानं प्रति न तु लुब्धं प्रतीति वाक्यार्थः । भावार्थस् तु टीकावद् एव ॥५०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **द्विषां वधः, एनः पापं न भवतीति यत् शासनं शिक्षा-रूपं वचः कुतो न कल्पते यतस् तद्-वचः प्रजा-भर्तुर् एव । अयं भावः, स्व-प्रजानाम् अन्यतो वधे प्रसक्ते तद्-वधोऽनुज्ञातः, दुर्योधनेन तु प्रजायां पाल्यमानायां मया केवलं राज्य-लोभेन हतत्वात् पापम् एवेदं मम जातम् इति ॥५०॥

———————————————————————————————————————

**बलदेव-विद्यभूषणः (वैष्णवानन्दिनी) : **युद्धे द्विषां वधो राज्ञ एनः पापं न भवतीति शासनं शिक्षा-रूपं यद्-धर्म-शास्त्रीयं वचस् तन् मे बोधाय न कल्पते, यतस् तद्-वचः प्रजा-भर्तुर् एव । अयम् आशयः—प्रजा-पीडकान् द्विषः प्रजा-पालनाय धर्म-युद्धे निघ्नतो राज्ञः पापं न स्यात्, अहन्तु तत्-पालकान् एव दुर्योधनादीन् राज्यलोभेन हतवानिति कथं पापं मे नाभूद् इति ॥५०॥

> **॥।**

॥ १.८.५१ ॥

**स्त्रीणां मद्-धत-बन्धूनां द्रोहो योऽसाव् इहोत्थितः ।**

**कर्मभिर् गृहमेधीयैर् नाहं कल्पो व्यपोहितुम् ॥**

**श्रीधर-स्वामी (भावार्थ-दीपिका) : **किं च, युद्धे पुंसांवधो भवतु नाम धर्मः। स्त्रीणां तु मया हता बन्धवो यासां तासां योऽसौ द्रोहोऽनुद्दिष्टोऽप्य् उत्थितस् तं व्यपोहितुम् अपाकर्तुं कल्पः समर्थो नाहम् । गृह-मेधीयैर् गृहाश्रम-विहितैः ॥५१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मया हता बन्धवो यासां तासाम् । कल्पः समर्थः ॥५१॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु द्विषां पुंसां युद्धे वधो भवतु धर्मः, मद्-धत-बन्धूनां स्त्रीणां योऽनुद्दिष्टोऽपि द्रोहः समुत्थितः, तं व्यपोहितुं निराकर्तुं गृहमेधीयैर् गृहाश्रमोद्देशेन विहितैर् अग्निहोत्रादिभिर् नाहं कल्पः समर्थोऽस्मि । तस्मात् पापिष्ठोऽहम् ॥५१॥

> **॥।**

॥ १.८.५२ ॥

**यथा पङ्केन पङ्काम्भः सुरया वा सुराकृतम् ।**

**भूत-हत्यां तथैवैकां न यज्ञैर् मार्ष्टुम् अर्हति ॥**

**श्रीधर-स्वामी (भावार्थ-दीपिका) : **ननु सर्वं पाप्मानं तरति, तरति ब्रह्म-हत्यां योऽश्वमेधेन यजते, य उ चैनम् एवं वेद इति श्रुतेः पापम् अश्वमेधेन नश्येद् एवेत्य् आशङ्क्याविवेक-विजृम्भितं हेतु-वादम् आश्रित्य निराकरोति—यथेति । यथा घन-पङ्केन पङ्काम्भो न मृज्यते, यथा वा सुरा-लेश-कृतम् अपवित्र्यं बह्व्या सुरया न मृज्यते तस्यैव भूत-हत्याम् एकां प्रमादतो जातां बुद्धिर् पूर्व-हिंसा-प्रायैर् यज्ञैर् मार्ष्टुं शोधयितुं नार्हतीति ॥५२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु च सर्वं पाप्मानं तरति तरति तरति ब्रह्महत्यां योऽश्वमेधेन यजते इति श्रुतेः पापम् अश्वमेधेन नश्येद् इति चेत् तत्राह, यथा घन-पङ्केन पङ्काम्भो न मृज्यते, यथा वा सुरालेश-कृतम् अपावित्र्यं बह्व्या सुरया न मृज्यते । यज्ञैः बुद्धि-पूर्वक-हिंसा-प्रायैर् बहुभिर् यज्ञैः ॥५२॥

इति सारार्थ-दर्शिन्यां हर्षिण्यां भक्त-चेतसाम् ।

प्रथमेऽष्टमोऽध्यायः सङ्गतः सङ्गतः सताम् ॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु सर्वं पाप्नानं तरति ब्रह्म-हत्यां योऽश्वमेधेन यजेत, य उ वैनम् एवं वेद इति श्रवणात् अश्वमेधेन निखिल-पापनाशात्तव परितापो नोचित इति चेद्, अश्वमेधस्यापि बहु-हिंसा-मिश्रत्वेन पाप-हेतुत्वात् न तेन तन्-नाश इत्य् आह—यथेति । पङ्केन यथा पङ्कान्तो न मृज्यते, सुरालवकृतम् अपावित्र्यं यथा सुरया बह्व्या न मृज्यते, तथा धी-पूर्वक-हिंसा-प्रचुरैर् अनेकैर् यज्ञैर् एकां भूत-हत्यां प्रमादाद् अपि जातां मार्ष्टुं जनो नार्हति । हेतु-वाद-विजृम्भितोऽयम् अविवेकः ॥५२॥

इति श्री-वैष्णवानन्दिन्यां प्रथम-स्कन्ध-टिप्पन्यां अष्टमोऽध्यायः ॥८॥

> **॥।**

इति श्रीमद्-भागवते महा-पुराणे प्रथम-स्कन्धे

कुन्ती-स्तुति-युधिष्ठिरानुतापो नाम

अष्टमोऽध्यायः

॥८॥



**॥।**

> 

(१.९)


## नवमोऽध्यायः


### युधिष्ठिरादीनां भीष्म-समीपे गमनम्, तत्र विविधान् धर्मान् उपदिश्य श्री-कृष्ण-स्तवन-पूर्वकं भीष्मस्य महा-प्रस्थानं च ।

॥ १.९.१ ॥

**सूत उवाच—**

**इति भीतः प्रजा-द्रोहात् सर्व-धर्म-विवित्सया ।**

**ततो विनशनं**[^६८]** प्रागाद् यत्र देव-व्रतोऽपतत् ॥**

[^६८]:
    विशसनम् इति पाठः ।


**श्रीधर-स्वामी (भावार्थ-दीपिका) :**

युधिष्ठिराय भीष्मेण सर्व-धर्म-निरूपणम् ।

कृष्ण-स्तुतिश् च मुक्तिश् च नवमे तस्य वर्ण्यते ॥

यद्-अर्थं तस्याविवेकः श्री-कृष्णेन संवर्धितस् तद् दर्शयति—इतीति । सर्वेषां धर्मानां विवित्सया वेदितुम् इच्छया । **विनशनं** कुरु-क्षेत्रम् । **देव-व्रतो** भीष्मः ॥१॥

———————————————————————————————————————

**जीव-गोस्वामी (क्रम-सन्दर्भः) : **श्री-भीष्म-महिम-दर्शनार्थं भगवद्-इच्छयैव तत्-तत्-प्रभाव-वरणम् अपि जातम् इत्य् आह—**इति भीत** इति चतुर्भिः ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** 

नवमे स्वप्रभुं भीष्मो ददर्शाथ तद्-आज्ञया ।

धर्मान् उक्त्वा बहु स्तुत्वा तम् एव प्राप भक्तितः ॥

यद्यपि तवाविवेको नापयाति, तदा सर्व-धर्म-तत्त्वज्ञं भीष्मम् अपि पृच्छेति युक्तिर् यदा सर्व-सम्मताऽभूत्, तदा राजा तत्रैव ययाव् इत्य् आह—**इति** इति । **विवित्सया** विचारेच्छया । **विनशनं** कुरुक्षेत्रम् । **देवव्रतो** भीष्मः ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

ददर्श कृष्णं प्रोवाच धर्मान् तुष्टाव तं विभुम् । \
भीष्मस् तम् एव प्रापेति नवमे परिकीर्तितम् ॥ \


व्यासादिभिर् मया चोपदिष्टस्यापि तव चेद् अविवेको नापयाति, तदा सर्व-धर्म-स्वरूप-विदं त्वद्-अतिहितं भीष्मम् अपि पृच्छेति प्रोक्तो राजा तदा तद्-अन्तिकं जगामेत्य् आह—**इतीति** । **विनशनं** कुरुक्षेत्रम् ॥१-२॥

**॥।**

॥ १.९.२ ॥

**तदा ते**[^६९]** भ्रातरः सर्वे सद्-अश्वैः स्वर्ण-भूषितैः ।**

[^६९]:
    ‘तदा तम्ऽ इति पाठः ।


**अन्वगच्छन् रथैर् विप्रा व्यास-धौम्यादयस् तथा ॥**

**श्रीधर-स्वामी (भावार्थ-दीपिका) : सन्तः** श्रेष्ठा **अश्वा** येषु, तै रथैः ॥२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) :** _न व्याख्यातम्।_

**॥।**

॥ १.९.३ ॥

**भगवान् अपि विप्रर्षे रथेन स-धनञ्जयः ।**

**स तैर् व्यरोचत नृपः कुवेर इव गुह्यकैः ॥**

**श्रीधर-स्वामी (भावार्थ-दीपिका) : **+++

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : भगवान् अप्य्** अन्वगच्छत् ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : भगवान् अप्य् अगच्छत्**, **स नृपो** युधिष्ठिरः **तैर्** भ्रातृभिः ॥३-४॥

**॥।**

॥ १.९.४ ॥

**दृष्ट्वा निपतितं भूमौ दिवश् च्युतम् इवामरम् ।**

**प्रणेमुः पाण्डवा भीष्मं सानुगाः सह चक्रिणा ॥**

**श्रीधर-स्वामी (भावार्थ-दीपिका) : सानुगाः** परिवार-सहिताः ॥४॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) :** _न व्याख्यातम्।_

**॥।**

॥ १.९.५ ॥

**तत्र ब्रह्मर्षयः सर्वे देवर्षयश् च सत्तम**[^७०]** ।**

[^७०]:
    ‘सत्तमाःऽ इति पाठः ।


**राजर्षयश् च तत्रासन् द्रष्टुं भरत-पुङ्गवम् ॥**

**श्रीधर-स्वामी (भावार्थ-दीपिका) : तत्र** तदा **तत्रासन्,** तत्-क्षणम् एवागता इत्य् अर्थः । **भरत-पुङ्गवं** भीष्मम् ॥५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : भरत-पुङ्गवं** भीष्मम् ॥५॥

**॥।**

॥ १.९.६-८ ॥

**पर्वतो नारदो धौम्यो भगवान् बादरायणः ।**

**बृहदश्वो भरद्वाजः स-शिष्यो रेणुका-सुतः ॥**

**वसिष्ठ इन्द्रप्रमदस् त्रितो गृत्समदोऽसितः ।**

**कक्षीवान् गौतमोऽत्रिश् च कौशिकोऽथ सुदर्शनः ॥**

**अन्ये च मुनयो ब्रह्मन् ब्रह्मरातादयोऽमलाः ।**

**शिष्यैर् उपेता आजग्मुः कश्यपाङ्गिरसादयः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) : रेणुका-सुतः** परशुरामः ॥६॥ **ब्रह्म-रातः** शुकः । **आङ्गिरसो** बृहस्पतिः ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

**॥।**

॥ १.९.९ ॥

**तान् समेतान् महा-भागान् उपलभ्य वसूत्तमः ।**

**पूजयामास धर्मज्ञो देश-काल-विभागवित् ॥**

**श्रीधर-स्वामी (भावार्थ-दीपिका) : वसूत्तमो** भीष्मः । **देश-काल-विभाग-विद्** इत्य् उत्थातुम् अशक्यत्वाच् छयान एव मनसा वाचा च **पूजयामास** इत्य् अभिप्रायः ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : वसूत्तमो** भीष्मः ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : वसूत्तमो** भीष्मः, तदानीम् उचितां पूजां व्यधात् ॥९॥

**॥।**

॥ १.९.१० ॥

**कृष्णं च तत्-प्रभाव-ज्ञ आसीनं जगद्-ईश्वरम् ।**

**हृदि-स्थं पूजयामास माययोपात्त-विग्रहम् ॥**

**श्रीधर-स्वामी (भावार्थ-दीपिका) : हृदि-स्थं** सन्तं पुरतश् चासीनं **पूजयामास** ॥१०॥

———————————————————————————————————————

**जीव-गोस्वामी (क्रम-सन्दर्भः) : कृष्णम्** इति । सदा स्वेषां **हृदि-स्थं** हृदयस्थम् अपि **मायया** कृपया **उप** नेत्र-समीपेऽपि **आत्त** आनीतो **विग्रहो** येन, तम् ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : मायया** एव **उपात्तो** गृहीतो **विग्रहो** युधिष्ठिरेण सार्धं प्रबोधाप्रबोध-हेतुको विवादो येन तम् । यद् वा, **मायया** कृपया **उप** नेत्र-समीपे **आनीतो** निज-देहो येन, तम्॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : तत्-प्रभावज्ञः** कृष्ण-पारमैश्वर्य-वित्, **मायया** कृपया **उप** नेत्र-समीपे **आत्त** आनीतो **विग्रहः** स्व-मूर्तिर् येन, तम् । यद् वा, **मायया** एव त्रिगुणया **उपात्तो** गृहीतो **विग्रहो** युधिष्ठिरेण सार्धं बोधाबोध-निमित्तको विवादो येन, तम् । विग्रहः समरे काये विस्तार-प्रविभागयोः इति विश्वः । यत् तु मायिक-मूर्तिकत्वम् आहुः, तद् असत् । तम् एकं गोविन्दं सच्-चिद् आनन्द-विग्रहम् [गो।ता।उ। १.३७] इति श्रुति-व्याकोपात् । त्वय्य् एव नित्य-सुख-बोध-तनाव् अनन्ते [भा।पु। १०.१४.२२] इति स्मृतेश् च ॥१०॥

**॥।**

॥ १.९.११ ॥

**पाण्डु-पुत्रान् उपासीनान् प्रश्रय-प्रेम-सङ्गतान् ।**

**अभ्याचष्टानुरागास्रैर् अन्धीभूतेन चक्षुषा ॥**

**श्रीधर-स्वामी (भावार्थ-दीपिका) : उपासीनान्** समीपे उपविष्टान् । **प्रश्रयो** विनयः, **प्रेम** स्नेहः, ताभ्यां **सङ्गतान्** उपसन्नान् । पाठान्तरे[^७१] ताभ्याम् अवनतान् । **अभ्याचष्ट** अभ्यभाषत । **अनुरागाः,** तैः स्नेहाश्रुभिर् **अन्धी-भूतेन** **चक्षुषा** उपलक्षितः ॥११॥

[^७१]:
    पाठान्तरेऽप्रेम-सन्नतान्ऽ इत्य् एवं-विधे


———————————————————————————————————————

**जीव-गोस्वामी (क्रम-सन्दर्भः) : **यया भीष्मादीनां स्वापराध-मनन-शङ्कया मुनीनां स्वस्यापि शिक्षणेन युधिष्ठिरो न शाम्यति स्म, ताम् एव शङ्कां तस्मिंस् तस्य स्निग्धता-दर्शनया तद्-द्वारा द्रोणादीनाम् अपि तथा-भाव-व्यञ्जनया दूरीकर्तुं तत्-सन्निधाव् आनीतवान् सोऽयं श्री-भगवान् इति पूर्वाभिप्रायम् एव व्यक्तीकर्तुम् आह—**पाण्डु-पुत्रान्** इति ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : अभ्याचष्ट** अभ्यभाषत ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : अभ्यचष्ट** प्रैक्षत ॥११॥ 

**॥।**

॥ १.९.१२ ॥

**अहो कष्टम् अहोऽन्याय्यं यद् यूयं धर्म-नन्दनाः ।**

**जीवितुं नार्हथ क्लिष्टं विप्र-धर्माच्युताश्रयाः ॥**

**श्रीधर-स्वामी (भावार्थ-दीपिका) : **अभिभाषणम् आह—**अहो** इत्य् एकादशभिः । हे **धर्म-नन्दनाः** ! **क्लिष्टं** यथा भवति, एवं **जीवितुं नार्हथ** **यूयम्** इति **यद्** एतद् **अहो कष्टं** जुगुप्सितम् । **अहो अन्याय्यं **चैतत् । **यतो** **यूयं** **विप्रा** **धर्मोऽच्युतश् चाश्रयो** येषां ते ॥१२॥

———————————————————————————————————————

**जीव-गोस्वामी (क्रम-सन्दर्भः) : अहो कष्टम्** इति तैः । तत्र इति **यद्** इति तद् एतद् यद् भवद्-विचारितम् इत्य् अर्थः । ततो विप्रादीनां हिंसा-भ्रान्त्या मा क्लेशं मन्यस्वेति भावः । **विप्र-धर्मेति** षष्ठी-तत्-पुरुषो वा । यद् वा, **धर्म-नन्दना** अपि यद् यूयं जीवितुं योग्या न भवामेति मन्यध्वे, तद् अहो कष्टम् अन्याय्यं च । तत्रापि **विप्र-धर्माच्युतानाम् आश्रया** अपि यूयं यत् तथा मन्यध्वे, ततश् च क्लिष्टम् इति पूर्ववद् एवान्याय्यं कष्टं चेत्य् अर्थः । यूयम् इति श्री-युधिष्ठिरं प्रत्य् एव गौरवतः सम्बोधनम् ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अहो कष्टम् अहोऽन्याय्यम् इति राजन्य् अतिदेश एवान्याय-कष्टे खलु न सम्भवतस् तत् किम् अत्रार्थे सर्व-विश्व-स्थिति-कर्तरि विष्णाव् एवान्यायः समभूद् इति भावः । **क्लिष्टं** यथा स्यात्, तथा **यूयं जीवितुं नार्हथ**, अन्ये तथा जीवन्ति चेत् जीवन्त्व् इति भावः ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **तान् विलोकयंस् तेषां कष्ट-हेतुं तावद् दुर्विभाव्यम् आह—**अहो कष्टम्** इति । हे **धर्म-नन्दनाः क्लिष्टं** यथा स्याद्, एवं **यूयं जीवितुं नार्हथ**, यतो **विप्राद्य्-आश्रयाः **॥१२॥

**॥।**

॥ १.९.१३ ॥

**संस्थितेऽतिरथे पाण्डौ पृथा बाल-प्रजा वधूः ।**

**युष्मत्-कृते बहून् क्लेशान् प्राप्ता तोकवती मुहुः ॥**

**श्रीधर-स्वामी (भावार्थ-दीपिका) : **किं च, **संस्थिते** मृते । **बालाः प्रजाः** पुत्रा यस्याः सा । **वधूश्** चेति दैन्यं प्रदर्शितम् । **तोकान्य्** अपत्यानि, **तद्वती** । अपत्यैः सह **क्लेशान् प्राप्ता** इत्य् अर्थः ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु किं क्लिष्टं ? तत्राह—**संस्थिते** मृते । **बाल-प्रजा** इति बाल-प्रजात्व-दशायाम् एकाकिन्य् एव **क्लेशान् प्राप्ता** । **युष्माकं** प्रौढ-वयस्त्वे सति तु **तोकवती** पुत्रैर् युष्माभिः सहितापि कष्टान् प्राप्तेत्य् अर्थः ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **कष्टम् आह—**संस्थिते** मृते सति । **बाल-प्रजा वधूर्** इति दैन्यं प्रदर्शितं, तादृशी **बहून् क्लेशान् प्राप्ता**, **तोकवती** च प्रौढैः युष्माभिः पुत्रैः सहितापि तान् मुहुः प्राप्तेति ॥१३॥

**॥।**

॥ १.९.१४ ॥

**सर्वं काल-कृतं मन्ये भवतां च यद् अप्रियम् ।**

**स-पालो**[^७२]** यद्-वशे लोको वायोर् इव घनावलिः ॥**

[^७२]:
    ‘स कालःऽ इत्य् अपि क्वचित् पाठः ।


**श्रीधर-स्वामी (भावार्थ-दीपिका) : **काल-कृतत्वेन शोकं वारयति—**सर्वम्** इति द्वाभ्याम् । **भवताम्** अपि । **यद्-वशो** यस्य वश-वर्ती ॥१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु तर्हि कथम् अस्माकं क्लेशः ? तत्र तत्-कारणं प्राचीनार्वाचीनं किम् अपि पापम् अपश्यन् वक्तुम् असमर्थ एव लोकोक्ति-रीत्यैवाह—**सर्वम्** इति । ननु, कालो हि प्रारब्ध-सुख-दुःख-भोगयोर् एवाधिकरणम् एवेति सहकारित्वाद् उपचारेणैव **काल-कृतं मन्ये** इति ब्रूषे । प्रारब्ध-पाप-कृतम् इति स्पष्टं कथं न वदसि ? इत्य् अत आह—**भवतां** **च** इति । युधिष्ठिरो हि साक्षाद्-धर्मावतार इति प्रसिद्ध एव । धर्मस्यापि प्रारब्धं पापम् अस्तीति चेन् मन्तव्यं, तर्हि कथं धर्मस्य धर्मत्वम् ? अतोऽतिप्रबलोऽतिदुर्निवारो दुस्तर्कः काल एव कारणम् इत्य् आह—**स-पाल** इति ॥१४॥

**सर्वं काल-कृतं मन्ये भवतां च यद् अप्रियम् ।**

**स-पालो**[^७३]** यद्-वशे लोको वायोर् इव घनावलिः ॥**

[^७३]:
    ‘स कालःऽ इत्य् अपि क्वचित् पाठः ।


———————————————————————————————————————

**बलदेव-विद्यभूषणः (वैष्णवानन्दिनी) : **ननु सर्वज्ञोऽपि त्वम् अनिर्णीतं किम् इति ब्रूषे, तत्र किञ्चित् कारणं ब्रूहीति चेत्, लोकोक्तिम् आश्रीत्य तावद् आह—सर्वम् इति । भवतां च कृष्णैकान्तिनाम् अपि यद् अप्रियं प्रतिकूल्यं कालस्य प्रभावम् आह—सेति ॥१४॥

**॥।**

॥ १.९.१५ ॥

**यत्र धर्म-सुतो राजा गदा-पाणिर् वृकोदरः ।**

**कृष्णोऽस्त्री गाण्डिवं चापं सुहृत् कृष्णस् ततो विपत् ॥**

**श्रीधर-स्वामी (भावार्थ-दीपिका) : **अहो दुर्घट-घटना-पटुः काल इत्य् आह—यत्रेति । कृष्णोऽर्जुनः अस्त्री धन्वी । ततस् तत्रापि विपत् । पुण्य-शरीर-बलास्त्र-नैपुण्य-शस्त्र-देव-संपत्ताव् अपीत्य् अर्थः ॥१५॥

———————————————————————————————————————

**जीव-गोस्वामी (क्रम-सन्दर्भः) : **यद्य् अस्माकं विपत्तिं कल-कृताम् अमत्वा स्व-कृताम् एव तु मत्वा दुःखं लभसे, तर्हि कथं भवतां सा जाता ? इत्य् अभिप्रेत्याह—**यत्र** इति ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु, 


> न कर्हिचिन् मत्-पराः शान्त-रूपे   
> नङ्क्ष्यन्ति नो मेऽनिमिषो लेढि हेतिः ।   
> येषाम्  अहं प्रिय आत्म सुतश् च   
> सखा गुरुः सुहृदो दैवम् इष्टम् ॥ [भा।पु। ३.२५.३७] 

इति कपिल-देवोक्तेः कृष्णे दास्य-सख्य-वात्सल्यवतः पाण्डवान् कथं कालोऽतिक्रमेत ? इत्य् अतोऽतिविस्मयान्वितः कारणं विनैव कर्मोत्पत्ति-रूपं विभावनालङ्कारं[^७४] भावयन्न् आह—**यत्र** इति । **कृष्णो**ऽर्जुनः **अस्त्री** धन्वी । **ततस्** तत्रापि **विपत्** पुण्य-बल-शरीर-बल-नैपुण्य-बल-शस्त्र-बल-सुहृद्-बल-सम्पत्ताव् अपीत्य् अर्थः ॥१५॥

[^७४]:
     विभावना विना हेतुं कार्योत्पत्तिर् यद् उच्यते ।
    उक्तानुक्त-निमित्तत्वाद् द्विधा सा परिकीर्तिता ॥ सा।द।


———————————————————————————————————————

**बलदेव-विद्यभूषणः (वैष्णवानन्दिनी) : **दुर्घट-घटकत्वं कालस्याह—**यत्र** युष्मत्-पक्षे, **कृष्णो**ऽर्जुनः, **अस्त्री** धन्वी, **ततस्** तत्रापि सम्पत्-कारणेषु सत्स्व् अपि संपन्नाभूद् इति विशेषोक्तिर् अलङ्कारः । विशेषोक्तिः कारणेषु सत्सु कार्या वचो मता इति तल्-लक्षणात् ॥१५॥

**॥।**

॥ १.९.१६ ॥

**न ह्य् अस्य कर्हिचिद् राजन् पुमान् वेद विधित्सितम् ।**

**यद्-विजिज्ञासया युक्ता मुह्यन्ति कवयोऽपि हि ॥**

**मध्वाचार्यः (भागवत-तात्पर्यम्) : **


> असङ्गश् चाव्ययोऽभेद्योऽनिग्राह्योऽशोष्य एव च ।  
> विद्धोऽसृग्-अञ्चितो बद्ध इति विष्णुः प्रदर्श्यते ॥  
> असुरान् मोहयन् देवः क्रीडयैव सुरेष्व् अपि ।  
> मानुषान् मध्यया दृष्ट्या न मुक्तेषु कथञ्चन ॥ इति स्कान्दे ॥१६॥

———————————————————————————————————————

**श्रीधर-स्वामी (भावार्थ-दीपिका) : **ननु कृष्णं कथं कालोऽतिक्रमेत् ? इत्य् अपेक्षायाम् आह—**न ह्य् अस्य** श्री-कृष्णस्येत्य् अङ्गुल्या निर्दिशति । **विधित्सितं** कर्तुम् इष्टं यत् । **यस्य विधित्सितं तस्य जिज्ञासया** ॥१६॥

———————————————————————————————————————

**जीव-गोस्वामी (क्रम-सन्दर्भः) : **न हीति । अत्र तेषाम्  आर्ति-द्वारेण स्वस्मिन्न् आवेशार्थं तत्-खण्डन-जनित-हर्ष-द्वारेण च स्वस्मिन् प्रेम-वर्धनार्थं तथा **विधित्सितम्** इति गूढोऽभिप्रायः ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तर्ह्य् अत्र किं निर्धारयामि ? सामान्यतस् तावद् अयं सिद्धान्तः सर्व-वादि-सम्मतो यत् कृष्णस्य चिकीर्षितम् अन्यथा-कर्तुं न कोऽपि समर्थः । तच् चिकीर्षितं किम् इति अद्यापि कोऽपि न वेत्ति ? इत्य् आह—**न ह्य् अस्य **इति । **कर्हिचिद्** अपि काले “कोऽपि **पुमान्** ब्रह्म-भवादिः कोऽपि न वेद, अहं को वराकः ?” इति भावः । 

ननु कोऽपि मा जानातु, जिज्ञासा तु अवश्यम् एव जायते । तत्रास्मासु दुःख-दानम् एव किं चिकीर्षितम् ? सुख-दानम् एव वा ? उभय-दानम् एव वा ? तत्राद्यं न, भक्त-वात्सल्य-गुणस्य लोपानौचित्यात् । द्वितीयम् अपि न, अदृष्टत्वाद् एव । तृतीयम् अपि न, तत्-सौहार्द-लोपापत्तेः । तर्हि जिज्ञासाम् अपि नैव कर्तुम् उचितेति विनिर्णयन्न् आह—**यद्-विजिज्ञासया** इति । **युक्ता** विवेकिनोऽपि **कवयः** सर्व-शास्त्र-ज्ञा अपि **मोहम् **एव** प्राप्नुवन्ति **सिद्धान्तालाभाद् इति भावः । अत्र भीष्मस्य महा-विज्ञस्योक्तौ **कवय** इति **मुह्यन्ति** इति पदाभ्यां युधिष्ठिरादयोऽपि भगवद्-भक्ताः प्रारब्धं भुञ्जते इति मतं परास्तम् ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : **अथ स्व-मतम् आह—**न ह्य् अस्य** इति । **अस्य** कृष्णस्य **विधित्सितं** चिकीर्षितं **कर्हिचिद्** अपि काले **पुमान्** ब्रह्मादिर् अपि **न वेद**, किम् इदं विधित्सतीति न जानाति । ननु न वेत्तु कोऽपि, जिज्ञासा तु जायते? तत्राह—यद् इति । **युक्ता** योगिनः **कवयो** विद्वांसोऽपि । एतद् उक्तं भवति—न खलु भवतां कष्टं प्रारब्ध-रचितं शक्यं वक्तुं कृष्णैकान्तिषु तद्-वल्लभत्वात्, तस्य पापांश-मिश्रत्वेन तद्वति युधिष्ठिरे धर्मत्व-विरोधात् । न च काल-रचितं तत्, कृष्ण-नाथेषु भवत्सु तद्-वल्लभत्वात्, ज्ञः काल-कालो गुणी सर्व-विद् यः [श्वे।उ। ६.२] इति मन्त्र-वर्णात् काल-कृतम् इत्य् अत्र काल-शक्ति-मता कृष्णेनेत्य् अर्थात् । स्व-काल-शक्त्या [भा।पु। १०.१.२२] इति वक्ष्यमाणात्, तस्मात् कृष्णाधीनं भवतां कष्टं, त्वद् अवगमी न वेत्ति भवद्-उत्थ-शुभाशुभयोर् गुण-विगुणान्वयंस् तर्हि देह-भृतां च गिरः [भा।पु। १०.८७.४०] इति श्रुति-स्तोत्रे भवद्-उत्थेत्य् उपादानात् । **न च तद्-विजिज्ञासापि युक्ता**, तया **कवीनाम्** अपि **मोहात्**, तथा हि—तस्य भवत्सु दुःख-दानं सुख-दानम् उभय-दानं वा विधित्सितम्? नाद्यः, भक्त-वत्सल्य-हानात्, न मध्यः, अदर्शनात्, नान्त्यः, सौहार्द-विलोपात् ॥१६॥

**॥।**

॥ १.९.१७ ॥

**तस्माद् इदं दैव-तन्त्रं व्यवस्य भरतर्षभ ।**

**तस्यानुविहितोऽनाथा नाथ पाहि प्रजाः प्रभो ॥**

**श्रीधर-स्वामी (भावार्थ-दीपिका) : इदं** सुख-दुःखादि **दैव-तन्त्रम्** ईश्वराधीनं **व्यवस्य** निश्चित्य **तस्य** ईश्वरस्य **अनुविहितो**ऽनुवर्ती सन् । कर्तरि क्तः । हे **नाथ** ! कुल-परम्परा-गत-स्वामिन्, **प्रभो** समर्थ, **अनाथाः** प्रजाः **पाहि** ॥१७॥

———————————————————————————————————————

**जीव-गोस्वामी (क्रम-सन्दर्भः) : तस्माद्** अस्य अज्ञानुसारात् ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : इदं** सुख-दुःखादिकं **दैव-तन्त्रम्** ईश्वराधीनम् एव **व्यवस्य** निश्चित्य, किन्तु तद्-विधित्सितस्य दुर्ज्ञेयतोक्तेः स्व-भक्ताय तत्-प्रदानादिकं दुर्ज्ञेय-प्रयोजनकम् इत्य् अपि निश्चित्य, **तस्य** कृष्णस्य **अनुविहितो**ऽनुगतः हि गतौ **अनाथाः** प्रजाः **पाहि** ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **तस्माद् विचाराद् विरन्तव्यं, यथेष्टं स करोतु, सुवृत्तिः प्रपत्तिस् तु कार्येत्य् आह—तस्माद् इति । **दैव-तन्त्रम्** ईशाधीनं **व्यवस्य** निश्चित्य तस्य दैवस्य **अनुविहितो**ऽनुवर्ती सन् **प्रजाः पाहि** । **अनाथा** हत-नाथाः हे **नाथ** ! स्वामिन् ! हे **प्रभो** ! तत्-पालने समर्थ ! धर्म-राज ! ॥१७॥

**॥।**

॥ १.९.१८ ॥

**एष वै भगवान् साक्षाद् आद्यो नारायणः पुमान् ।**

**मोहयन् मायया लोकं गूढश् चरति वृष्णिषु ॥**

**श्रीधर-स्वामी (भावार्थ-दीपिका) : **अनुविधेयः परमेश्वरस्य श्री-कृष्ण एवेत्य् आह । **एष** एव **भगवान्** सर्वेश्वरः । यत **आद्यः** **पुमान्** । तच् च कुतः ? यतो **नारायणः सक्षात्** ॥१८॥

———————————————————————————————————————

**जीव-गोस्वामी (क्रम-सन्दर्भः) : **न च नर-लीला-दृष्ट्या साधारण-दृष्टिर् अत्र कर्तव्येत्य् आह—**एष** इति । **साक्षाद्** एव स्वयं **भगवान्** । यः स्व-लवाद्यः **पुमान्** महत्-स्रष्टा सोऽप्य् अयम् एव यश् च **आद्यो** **नारायणः** परम-व्योमाधिपतिः, सोऽपीति ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् ईश्वराधीनम् इति तद्-विधित्सितं तु न वेदेत्य्-आदि कथं ब्रूषे ? ईश्वरः सम्प्रति तव साक्षाद्-वर्त्य् एव इत्य् अत इमं कृष्णम् एव पृष्ट्वा कथं सर्वं तत्त्वं न वेत्सि ? इत्य् अत आह—**एष** इति । **मायया मोहयन्न्** इति पृष्टो हि भीष्माद् अपि किम् अहम् अतितत्त्वज्ञ इत्य्-आदि वाचा वञ्चयन् न वक्ष्यति । कथञ्चिद् वदन्न् अपि मोहयिष्यत्य् एव इत्य् असाव् अनुवर्तनीय एव, न तु जिज्ञासनीय इति भावः ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु कृष्णैकान्तिनोऽस्माद् अन्यद् अनुविधेयं, दैवं किम् इत्य् उपदिशसि? तत्राह—**एष** इति । **आद्यो नारायणः** पञ्चविंशति-तत्त्वाश्रयः, तत्रापि **साक्षाद् भगवान्** स्वयं-रूपस् तस्याप्य् अंशीत्य् अर्थः । नन्व् एवम् अन्ये नैवाहुर् इति चेत्, तत्राह—**मोहयन्न्** इति । तद्-एक-निष्ठास् त्व् आहुर् एवेति भावः ॥१८॥

**॥।**

॥ १.९.१९ ॥

**अस्यानुभावं भगवान् वेद गुह्यतमं शिवः ।**

**देवर्षिर् नारदः साक्षाद् भगवान् कपिलो नृप ॥**

**श्रीधर-स्वामी (भावार्थ-दीपिका) : **तद् उपपादयति—अस्येति । **अनुभावं** प्रभावम् ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, **अस्यानुभावं** भाव-बोधकं चेष्टा-विशेषं **शिवो वेद**, न तु विधित्सितं स्वरूपं प्रभावं वेत्य् अर्थः । तथा हि रस-शास्त्रज्ञः प्रथमम् अनुभावं स्तम्भ-स्वेद-रोमाञ्चादिकं वेद । तेन च स्थायि-भावं च अनुभावस्य वैशिष्ट्य-तारतम्याभ्यां स्थायि-भावस्यापि वैशिष्ट्य-तारतम्यं च । तथैव यशोदादि-गोपीषु अस्य दाम-बन्धनादि-रूपम् अर्जुन-युधिष्ठिरोग्रसेनादि-सारथ्य-दास्यादि-रूपं च पारवश्यम् अनुभावं वेद । तेन च अस्य सर्वेश्वरस्य सर्व-नियन्तुः महा-स्वतन्त्रस्यापि वशीकारकः कोऽपि पदार्थ-विशेषः, तत्र तत्र वर्तमानोऽस्यापि चित्तम् अभीक्ष्णं विद्रुती-कुर्वन्न् अध्यास्ते इत्य् अनुमिमीते च । स च नन-विशेषवान् स्व-विषयाश्रययोश् चेतो-विद्रावकः परस्पर-वशीकारकश् च प्रेमाभिधान एव परम-पुरुषार्थ-चूडामणिः भक्ति-स्नेहानुरागादि-शब्दैर् उच्यमानो भवति । 

किं च, तत्-तज्-जनकेनेष्टेन प्रतिसमय-दृष्टेन अस्य वशीकाराधिक्यम् एव दृष्ट्वा तेन च प्रेमाधिक्यम् अनुमाय सिद्ध-साधक-भक्तेषु एतत्-कर्तृकम् एव कष्ट-प्रदानं भक्ति-वृद्ध्य्-अर्थम् एवेति सिद्धान्तं निश्चिनोति च शिव एव नारद एव कपिल-देव एवेति । अत एव द्रौपद्य्-आदिषु कष्टाधिक्यात् प्रेमाधिक्यं च दृष्टम् । तथा, 


> यस्याहम् अनुगृह्णामि हरिष्ये तद्-धनं शनैः ।   
> ततोऽधनं त्यजन्त्य् अस्य स्वजना दुःख-दुःखितम् ॥ [भा।पु। १०.८८.८]

इत्य्-आदि श्री-मुख-वाक्येन च भक्त-कष्टस्य हितैषिणा भगवतैव दीयमानत्वात् न कर्मारब्धत्वम् । किं चैतद् अपि न सार्वत्रिकं क्वचित् क्वचिद् अकष्टेनापि स्व-भक्त-भक्तिं वर्धयतीति विधित्सितं तु न कोऽपि वेदेत्य् उक्तम् । अनुभावं तु शिव-नारदादिर् एव वेद । अन्ये पुनर् मन्दा दाम-बन्धनादिकम् अप्य् अनुकरणत्वेन व्याचक्षाणा अनुभावम् अपि न विदुर् इति ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **तान् दर्शयति—अस्येति । गुह्यतमम् अनुभावं प्रभावं महैश्वर्य-लक्षणं विधित्सितं तु न कोऽपीति भावः । क्वचिद्-भक्तस्य सर्वस्वम् अपहृत्य स्वस्मिंस् तत्-प्रेमाणं क्वचिद् अकष्टेन भक्तं तत्-प्रेमाणं च वर्धयतस् तस्य प्रसिद्धः । साक्षाद्-वेदेति सम्बन्धः । कपिलो भगवान् कार्दमिः ॥१९॥

**॥।**

॥ १.९.२० ॥

**यं मन्यसे मातुलेयं प्रियं मित्रं सुहृत्तमम् ।**

**अकरोः सचिवं दूतं सौहृदाद् अथ सारथिम् ॥**

**श्रीधर-स्वामी (भावार्थ-दीपिका) : **त्वम् अज्ञानाद् **यम्** एवं **मन्यसे** । **मातुलेयं** देवक्याः सुतम् । **प्रियं** प्रीति-विषयम् । **मित्रं** प्रीति-कर्तारम् । **सुहृत्तमम्** उपकारानपेक्ष्योपकारकं च । **सौहृदाद्** विश्वासात् । **अकरोः** कृतवान् असि । **सचिवं** मन्त्रिणम् ॥२०॥

———————————————————————————————————————

**जीव-गोस्वामी (क्रम-सन्दर्भः) : **अस्यानुभाव-ज्ञान-सद्-भाववताम् अपि भवतां सम्बन्ध-विशेष-मय-सर्वाच्छादक-माधुर्य-ज्ञानात्मक-प्रेम-विशेषेण वशीकारित्वं तु तैर् अपि दुर्लभम् इत्य् आह—यम् इति त्रयेण । **सौहृदात्** तादृश-प्रेम्ण एव हेतोः, **यं मातुलेयं मन्यसे** । **अथ सारथिं** सारथिम् अपीत्य् अर्थः । स एव साक्षाद् भगवान् इत्य्-आदि-पूर्वेणान्वयः । टीकायां मातुलेयाः इत्य्-आदिकं स्त्रीभ्यो ढक्-सिद्धार्थम् इत्थं व्याख्यातम् । मातुलस्यापत्यं मातुलायनिर् इत्य् एव स्यात्, वृद्धाद् अपत्ये फिस् । एवं सम्भवात् ॥२०॥ [प्रीति-सन्दर्भ ९५]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अनुभावम् एव दर्शयति—यम् इति । सर्वेश्वरस्यापि युष्मत्-सचिवत्व-दौत्यादिकं प्रेम-वश्यत्वानुभाव इत्य् अर्थः । अत्र यम् इत्य् अस्य अस्यानुभावम् इत्य् अनेन पूर्वेणैवान्वयः ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **यत् क्वचित् स्वैकान्तिषु कष्ट-प्रदानं, तत्-तु तद्-विषयक-अनिष्ठं सौहृदम् अनुभावयितुम् एवेति भावेनाह—यम् इति । सर्वस्य शरणं सुहृत् [श्वे।उ। १७] इति मन्त्र-वर्णात् । तद् विना सर्वेश्वरं तं तथा कः शक्नुयान् मन्तुम् इति भक्तानन्दार्थम् एव तत्-प्रदानम् इति भावः ॥२०॥

**॥।**

॥ १.९.२१ ॥

**सर्वात्मनः सम-दृशो ह्य् अद्वयस्यानहङ्कृतेः ।**

**तत्-कृतं मति-वैषम्यं निरवद्यस्य न क्वचित् ॥**

**श्रीधर-स्वामी (भावार्थ-दीपिका) : **नन्व् ईश्वरश् चेत् कथं नीचे सारर्थ्यादौ प्रवृत्तस् तत्राह—सर्वेति । अस्य तत्-कृतं नीचोच्च-मर्क-कृतं मम योग्यम् अयोग्यम् इति मतेर् वैषम्यं क्वचिद् अपि नास्ति । कुतः ? निरवद्यस्य रागादि-शून्यस्य । तत् कुतः ? अनहङ्कृतेः । तच् च कुतः ? अद्वयस्य । तद् अपि कुतः? सम-दृशः । तत्रापि हेतुः—सर्वस्यात्मनः । यथेष्टं वा हेतु-हेतुमद्-भावः ॥२१॥ 

———————————————————————————————————————

**जीव-गोस्वामी (क्रम-सन्दर्भः) : **ननु भवतु प्रीति-विशेषेणास्माकं तस्मिंस् तथा मतिस् तस्य सर्वेषां परमात्मनस् तस्माद् एव समदृशः परमात्मत्वाद् एव सर्वेषां तच्-छक्ति-वैभव-रूपाणाम् आत्मनां ततोऽनन्यत्वाद् अद्वयस्य तस्माद् एव मातुलेयोऽहम् इत्य् आद्य्-अभिमान-शून्यस्य, तथा निर्दोषस्य च कथम् अहम् अस्य मातुलेयः । न त्व् अमुषेत्वादि-रूपं मातुलेयत्वादि-कृतं मति-वैषम्यं स्याद् इत्य्-आदि-पूर्व-पक्षोट्टङ्कन-पूर्वकं सिद्धान्तयति सर्वात्मन इति । टीकायां सम-दृशः इत्य् अत्र समः सर्वत्राव्यभिचारी च सः । दृक् ज्ञान-रूपश् चेति बहुव्रीहौ हेतुत्वं न घटते ॥२१॥ [प्रीति-सन्दर्भ ९५]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु परमेश्वरस्य भक्ति-वशीकृतत्वे दौत्य-सारथ्यादिर् अपकर्ष एव, तस्मिंश् च सति कथं प्रेमा परमेश्वरस्य सुख-प्रद इत्य् अत आह—सर्वात्मन इति । निरवद्यस्य निर्दोष-प्रेमवतोऽस्य कृष्णस्य तत्-कृतं दौत्यादि-कृतं मति-वैषम्यं न । अत्र हेतुः सार्वकालिकं स्वतः सिद्धं महैश्वर्यम् एवेत्य् आह—सर्वात्मन इति । अर्जुनस्याप्य् आत्मा स एवेति स्वयम् एव सारथी रथी चेति । अत एव सम-दृशः समं तुल्यम् आत्मानम् एव सर्वत्र पश्यतः । सर्वात्मत्वाद् एवाद्वयस्य । द्वितीयाभावाद् एव अनहङ्कृतेर् गर्व-शून्यस्य । किं च, महैश्वर्य-हीनोऽप्य् अन्यः प्रेमी प्रेमत एव हेतोर् आत्मनो नीच-कर्मोत्थम् अपकर्षं क्लेशं च दुःखत्वेन न मन्यते । अस्य तु महैश्वर्यादेर् आनन्द-मात्रस्य कुतः प्रेमतो दुःखम् ? तस्माद् युष्माकम् एवोत्कर्षो यत एतादृशोऽपि परमेश्वरो भवतां दूत्यादिकं करोतीत्य् आहो वशीकारकत्वं प्रेम्ण इति भावः ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **न च भक्त-सौहार्द-हेतुकेन दूत्य्-आदिना तस्यापकर्ष इत्य् आह—सर्वात्मनो निखिल-नियन्तुः समदृशो निखिलं मन्नियम्यम् इति सर्वत्र तुल्य-दृष्टेः । अद्वयस्येति प्राग्वत् । ईदृशान्याभावाद् एवानहङ्कृतेर् अगर्वस्य कृष्णस्य तत्-कृतं दूत्यादि-हेतुक मति-वैषम्यं ममेदं योग्यम् अयोग्यं वेति धी-द्वैधं नास्ति । तथा च भक्त-वात्सल्य-लक्षणो महोत्कर्ष एवेति भावः ॥२१॥

**॥।**

॥ १.९.२२ ॥

**तथाप्य् एकान्त-भक्तेषु पश्य भूपानुकम्पितम् ।**

**यन् मेऽसूंस् त्यजतः साक्षात् कृष्णो दर्शनम् आगतः ॥**

**श्रीधर-स्वामी (भावार्थ-दीपिका) : **तथापि समत्वेऽपि । हे भूप, अनुकम्पितम् अनुकम्पाम् ॥२२॥

———————————————————————————————————————

**जीव-गोस्वामी (क्रम-सन्दर्भः) : **यद्यपि तादृशस्य तन् न सम्भवति, तथापि हे भूप ! एकान्त-भक्तेषु युष्मास्व् अनुकम्पां पश्य । येषां भक्ति-विशेषेण पर-वशः सन्न् असाव् अपि तथा तथात्मानं बाढम् एवाभिमन्यत इत्य् अर्थः । यः खलु शरीरस्यापि सम्बन्ध-हेतुः सोऽभिमान एव हि सम्बन्ध-हेतुर् मुख्यः, न शरीरम् । एवं सति, स्वाविर्भावादिना शरीर-सम्बन्धेऽपि तस्य मातुलेयत्वादिकं सुतराम् एव सिध्यतीति तात्पर्यम् । तत्र हेतुर्—यन् मेऽसून् इति । यद् यस्मात् युष्मत्-सम्बन्धाद् एव हेतोः । तद् एवं परमोपादेयत्व-ज्ञानाद् एव तत्-सम्बन्धात्मक एव श्री-भगवानुत्क्रान्ताव् अपि मुहुर् एव निजालम्बनी-कृतः विजय-सखे रतिर् अस्तु मेऽनवद्या [भा।पु। १.९.३३] इति, पार्थ-सखे रतिर् ममास्तु [भा।पु। १.९.३५] इति, विजय-रथ-कुटुम्बः [भा।पु। १.९.३९] इत्य् आरभ्य भगवति रतिर् अस्तु मे मुमूर्षोः इति च ॥२२॥ [प्रीति-सन्दर्भ ९५]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथापीति । यद्यपि युष्मत्-तुल्यो न भवितुं शक्नोमीति भावः । अनुकम्पितम् अस्य मय्य् अनुकम्पां पश्य, ययाऽयम् आनन्द-मय-साक्षाद्-ब्रह्म-स्वरूपोऽप्य् एतादृशं बीभत्सितं मत्-समीप-स्थानं प्रस्थापित इत्य् अयम् अप्य् एकोऽनुभावोऽनुभूयताम् इति भावः । युष्माकं त्व् अयम् एवानुकम्प्य इति भावः ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **भक्त-बन्धुतां दर्शयति—यद्यप्य् अयम् ईदृशः परमानन्दमयोऽतिशुचिस् तथाप्य् एकान्त-भक्तेषु अनुकम्पितं सौहार्दोज्-जृम्भितां कृपां पश्य, यद्-येनानुकम्पितेन वीभत्सितेऽस्मिन् स्थाने पतितस्य शस्त्र-विक्षत-सर्वाङ्गस्यासूंस्त्यजतो मे काले निर्याण-समये दर्शनं दृग्-गोचरतां स्वयम् आगत इति किम् अस्य तद्-वक्तुं शक्नुयाम् इति भावः ॥२२॥

**॥।**

॥ १.९.२३-२४ ॥

**भक्त्यावेश्य मनो यस्मिन् वाचा यन्-नाम कीर्तयन् ।**

**त्यजन् कलेवरं योगी मुच्यते काम-कर्मभिः**[^७५]** ॥**

[^७५]:
    ‘काम्य-कर्मभिःऽ इत्य् अपि पाठः ।


**स देव-देवो भगवान् प्रतीक्षतां**

**कलेवरं यावद् इदं हिनोम्य् अहम् ।**

**प्रसन्न-हासारुण-लोचनोल्लसन्-**

**मुखाम्बुजो ध्यान-पथश् चतुर् भुजः ॥**

**श्रीधर-स्वामी (भावार्थ-दीपिका) : **इदानीं स्व-देह-त्याग-पर्यन्तं श्री-कृष्णावस्थानं प्रार्थयते—भक्त्येति द्वाभ्याम् ॥२३॥

यावद् इति विलम्बं द्योतयति । अहं हिनोमि त्यजामीति स्वातन्त्र्यम् । इदम् इत्य् अनात्मत्वेन ज्ञातम् । प्रसन्न-हासेनारुण-लोचनाभ्यां चोल्लसद् रुचिरं मुखाम्बुजं यस्य । ध्यानस्य पन्था विषयः । योऽन्यैश् चिन्त्यते लेवलं सोऽग्रतः स्थितः सन् मां प्रतीक्षिताम् इत्य् अर्थः ॥२४॥

———————————————————————————————————————

**जीव-गोस्वामी (क्रम-सन्दर्भः) : **भक्त्येति युग्मकम् । योगी समहितान्तः-करणः सन् यस्मिन् भक्त्या मन आवेश्य वा, वाचा नम-मात्रं कीर्तयन् वा कलेवरं त्यजन् मुच्यते ॥२३॥

प्रसन्न-हासेत्य् आदिना तद्-दर्शन-बहु-कालतार्थम् एव शरीर-त्यगे विलम्बः कृत इति लभ्यते । ततश् च शरीरान्तर-प्राप्तौ सत्यां कदा वा दर्शनं स्याद् इत्य् उत्कण्ठा-इष्टत्वाद् इति गम्यते । यावन् न मे नर-दशा दशमी कुतोऽपि [कृ।क। १.३८][^७६] इत्य्-आदिकं हि श्री-लीला-शुकस्यापि प्रार्थनं श्रूयते ॥२४॥

[^७६]:
    यावन् न मे नर-दशा दशमी कुतोऽपि
    रन्ध्राद् उपैति तिमिरीकृत-सर्व-भावा ।
    लावण्य-केलि-सदनं तव तावद् एव 
    लक्ष्या-समुत्क्वणित-वेणु-मुखेन्दु-बिम्बम् ॥


———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रतीक्षतां क्षणम् अत्रैव तिष्ठतु, यावद् अहं किञ्चिद् विलम्ब्य चक्षुर्भ्याम् एव सौन्दर्यामृतं पिबन् स्वस्य मनोऽनुलापं प्रकाशयन् स्तौमीति भावः । मम उपास्यत्वाद् ध्यानस्य पन्था विषयीभूतो यः सर्व-कालम् एव भवेत्, स प्रसन्न-हासेत्यादि-रूपोऽस्मिन्न् अन्त-काले साक्षान्-नयन-गोचर एव तिष्ठत्व् इति भावः । चतुर् भुज इति भीष्मस्योपास्य-मन्त्र-ध्यानस्य तथात्वम् अवगमयति ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **योगोपसृष्ट-भक्ति-मतां तु स नैवम् इत्य् आह—भक्त्यावेश्येति ॥२३॥ \


> \


अहं खलु तद् एक-प्रपन्नः, स मे सर्वं कर्तेत्य् आह—स इति । योऽन्येषां ध्यानपथो ध्यानेनैव हृदि भाव्यः, स मे पुरः-स्थितः सन् मां प्रतीक्षताम् । कियत्-कालम् इति चेत्-तत्राह—यावद् इदं कलेवरं हिनोमि त्यजामीति तत्-त्यागे स्वातन्त्र्यम् । चक्षुर्भ्यां तन्माधुर्य-सुधां पिवन् स्वमनोगतं च स्तुत्या प्रकाशरामि, तावद् इत्य् अर्थः । चतुर्भुजम् इति भीष्मस्योपास्य-रूपम् उक्तम् ॥२४॥

**॥।**

॥ १.९.२५ ॥

**सूत उवाच—**

**युधिष्ठिरस् तद् आकर्ण्य शयानं शर-पञ्जरे ॥**

**अपृच्छद् विविधान् धर्मान् ऋषीणां चानुशृण्वताम्**

**श्रीधर-स्वामी (भावार्थ-दीपिका) : **तत् सानुकम्पं वाक्यम् आकर्ण्य ॥२५॥

———————————————————————————————————————

**जीव-गोस्वामी (क्रम-सन्दर्भः) : **तत् निज-चिर-स्थिति-प्रकाशकं श्री-भीष्मस्य वचनम् आकर्ण्य ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **युधिष्ठिरस् तद् आकर्ण्येति तर्हि मां कः प्रबोधयिष्यतीति व्यग्रोऽपृच्छत्—शयानं शरेति । यद्यपि तद्-दशायां प्रश्नानौचित्यं तद् अपि गत्य्-अन्तराभावाद् इति भावः ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **तत्र युधिष्ठिरो राजा तत् सानुकम्पं तद्-वाक्यमाकर्ण्य शर-पञ्जरे शयानं भगवद्-दत्तेन वरेण निवृत्त-शस्त्रव्यथं करामलक-न्यायेन परिदृष्ट-परावरतत्त्वं भीष्मं धर्मान् अपृच्छत् ॥२५॥

**॥।**

॥ १.९.२६ ॥

**पुरुष-स्व-भाव-विहितान् यथा-वर्णं यथाश्रमम् ।**

**वैराग्य-रागोपाधिभ्याम् आम्नातोभय-लक्षणान् ॥**

**श्रीधर-स्वामी (भावार्थ-दीपिका) : **पुरुष-स्वभावेन विहितान् नर-रजातिसाधारणान् वर्णयाम् आसेति तृतीयेनान्वयः । यथा-वर्णं वर्ण-धर्मान् । यथाश्रमम् आश्रम-धर्मांश् च । वैराग्य-रागाभ्याम् उपाधिभ्यां क्रमेणाम्नातम् उभयं निवृत्ति-प्रकृत्ति-रूपं लक्षणं येषां तान् ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पुरुष-स्वभावेन विहितान् प्रथमं नर-जाति-साधारणान् धर्मान् वर्णयामासेति तृतीयेनान्वयः । ततो यथा-वर्णं वर्ण-योग्य-धर्मान् योग्यतायाम् अव्ययीभावः । ततो यथाश्रमं ततो वैराग्य-रागाभ्यम् उपाधिभ्यां क्रमेणाम्नातम् उभयं निवृत्ति-प्रवृत्ति-रूपं लक्षणं येषां तान् । अयम् अर्थः—न हि ब्रह्मचर्यादय आश्रम-धर्माः सर्वैर् एव द्विजैः सर्वे क्रमेणैवानुष्ठेया इति नियमः । किन्तु वैराग्यं चेत् सदैव भिक्षवो भवेयुस् तदा रागश् चेद् गृहस्था एव सदेति ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **पुरुषाणां स्वभावेन विहितान् नरजाति-साधारणान् धर्मान् वर्णयासासेति तृतीयेन सम्बन्धः । ततो यथावर्णं यथाश्रमम् इति योग्यतायाम् अव्ययीभावः, वर्ण-योग्यानाश्रम-योग्यांश् च धर्मान् इत्य् अर्थः । ततो वैराग्य-रागाभ्याम् उपाधिभ्यां क्रमेणाम्नात-मुक्तम् उभयं प्रवृत्ति-निवृत्ति-रूपं लक्षणं येषां तान् । अयम् अर्थः—न खलु ब्रह्म-चर्यादयश् चत्वार आश्रमाः सर्वैर् द्विजैः सर्वे क्रमाद् एवानुष्ठेयाः इति नियमः, किन्तु वैराग्ये तीक्ष्ने सति ब्रह्म-चर्याद् एव पारिव्राज्यं, विषय-रागे तु सति गार्हस्थ्ये स्थेयं, रागमान्द्ये तु क्रमाद् इति । यथाह श्रुतिः—ब्रह्मचर्यं समाप्य गृहीभवेद्-गृहीभूत्वा वनीभवेद्-वनीभूत्वा प्रव्रजेद् यदिवेतरथा ब्रह्मचर्याद् एव प्रव्रजेद् गृहाद् वा वनाद् वा, यद् अहर् एव विरजेत्-तद् अहर् एव प्रव्रजेद् इति [याज्ञवल्क्योप। १] तथा च श्रुत्यनुसारेण तान् वर्णयामासेति ॥२६॥

**॥।**

॥ १.९.२७ ॥

**दान-धर्मान् राज-धर्मान् मोक्ष-धर्मान् विभागशः ।**

**स्त्री-धर्मान् भगवद्-धर्मान् समास-व्यास-योगतः ॥**

**श्रीधर-स्वामी (भावार्थ-दीपिका) : **पुनस् तत्रैव विशेषम् आह—दानेति । मोक्ष-धर्मान् शम-दमादीन् । भगवद्-धर्मान् हरि-तोषणान् द्वादश्य्-आदि-नियम-रूपान् । समास-व्यासौ सङ्क्षेप-विस्तारौ ताव् एव योगाव् उपायौ ततस् ताभ्याम् ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततश् च तत्रैव विशेषतो दान-धर्मान् इत्य्-आदि सर्वान्ते च भगवद्-धर्मान् भक्त्य्-अङ्गानिति मोक्ष-धर्मेभ्योऽप्य् अस्य पार्थक्यं श्रौष्ठ्यं च व्यञ्जितम् । समासः सङ्क्षेपो व्यासो विस्तरश् च तद्-द्वयोर् योगेन युक्ततया ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : **मोक्ष-धर्मान् शम-दमादीन् श्रवण-मननादींश् च भगवद्-धर्मान् पञ्चरात्रोक्तान् हरितोषकान् भक्त्-इरूपान् । समासः सङ्क्षेपः, व्यासो विस्तरः, तयोर् योगतः सम्बन्धात् ॥२७॥

**॥।**

॥ १.९.२८ ॥

**धर्मार्थ-काम-मोक्षांश् च सहोपायान् यथा मुने ।**

**नानाख्यानेतिहासेषु वर्णयाम् आस तत्त्ववित्**[^७७]** ॥**

[^७७]:
    ‘धर्म-वित्ऽ इत्य् अपि पाठः ।


**श्रीधर-स्वामी (भावार्थ-दीपिका) : **धर्मादिंश् च यथाधिकारं प्रतिनियतोपाय-सहितम् । यथा यथावत् नानाख्यानेषु ये इतिहासास् तेषु यथा सन्ति तथा वर्णयाम् आसेति ॥२८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं चोक्ताः सर्वे धर्माश् चतुर्षु वर्गेषु एव पर्यवस्यन्तीत्य् उक्त-पोष-न्यायेन तान् एवाह—धर्मेति । उपाया धर्मादि-साधनानि । यथा यथावद् एव । नानाख्यानादिषु ये ये इतिहासास् तेषु प्रदर्श्य प्रमाणीकृतानित्य् अर्थः ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **धर्मादीन् यथाधिकारं, सहोपायान् साधनान् यथा यथावत् नानाख्यानेषु ये इतिहासास् तेषु ॥२८॥

**॥।**

॥ १.९.२९ ॥

**धर्मं**[^७८]** प्रवदतस् तस्य स कालः प्रत्युपस्थितः**[^७९]** ।**

[^७८]:
    ‘धर्मान्ऽ इति पाठः स एव युक्तोऽनेक-धर्म-प्रकथनात् ।


[^७९]:
    ‘पर्युपस्थितःऽ इति पाठेऽपि स एवार्थः ।


**यो योगिनश् छन्द-मृत्योर् वाञ्छितस् तूत्तरायणः ॥**

**श्रीधर-स्वामी (भावार्थ-दीपिका) : **छन्देनेच्छया मृत्युर् यस्य ॥२९॥

———————————————————————————————————————

**जीव-गोस्वामी (क्रम-सन्दर्भः) : **यो योगिन इति । तेषा तथैव व्यवसाय-मात्रं श्री-भीष्मस्य तु श्री-भगवद्-दर्शन-दीर्घत्वाय व्याज-मय एव स इति ज्ञेयम् । वक्ष्यते च श्री-स्वामिभिर् अपि द्वितीये, स्थिरं सुखं चासनं [भा।पु। २.२.१५] इत्य् आदौ, देशे च काले च मनो न सज्जयेद् इत्य् अत्र देशे पुण्य-क्षेत्रे काले च उत्तरायणादौ मनो न सज्जयेत् न सङ्गं प्रापयेत् । न देश-कालौ योगिनः सिद्धि-हेतू किन्तु योग एवेति इति ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धर्मं प्रवदत इत्य्-आदि । छन्देन इच्छयैव मृत्युर् यस्य तस्य ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : **छन्देनेच्छया मृत्युर् यस्य योगिनो यः कालो वाञ्छितः ॥२९॥

**॥।**

**॥ १.९.३० ॥**

**तदोपसंहृत्य गिरः सहस्रणीर्**

**विमुक्त-सङ्गं मन आदि-पूरुषे ।**

**कृष्णे लसत्-पीत-पटे चतुर् भुजे**

**पुरः स्थितेऽमीलित-दृग् व्यधारयत् ॥**

**श्रीधर-स्वामी (भावार्थ-दीपिका) : सहस्रणीर्** युद्धे समीप-स्थान् सहस्रं रथिनो नयति पालयतीति **सहस्रणीर्** भीष्मः । "सहस्रिणीः" इति पाठे सहस्रार्थवतीर् गिरिः । **लसन्तौ पीतौ पटौ** यस्य तस्मिन् । **अमीलित-दृग्** एव **मनो** **व्यधारयत्** ॥३०॥

———————————————————————————————————————

**कैवल्य-दीपिका :** एवं जीवन्मुक्तं लक्षयित्वा स्तुत्वा चेदानीम् अवसिताधिकारस्य तस्य शरीर-पातम् आह—**तदा** इति । **तदा** तस्यां दशायां **सहस्रणीः** सहस्रेण व्यापाराणां लब्ध-बलाः गिरः **उपसंहृत्य** एतेन  सर्वेन्द्रियोपरतिर् उपलक्षिता । अत एव **विमुक्त-सङ्गं** **मीलिता दृग् **बुद्धीन्द्रिय-वृत्तिः यस्मिन् मनसि निधाय **मनः** कृष्णे **व्यधारयद्** इत्य् अर्थः । अनेन प्रत्याहार-पूर्वा धारणोक्ता ॥३०॥ [मु।फ। १९.४४]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **युद्धे समीप-स्थान् सहस्रं रथिनो नयति परिपालयतीति सहस्रणीर् भीष्मः । सहस्रिणीर् इति पाठे सहस्रार्थवतीर् गिरः उपसंहृत्य अन्यतः प्रत्याहृत्य अमीलित-दृग् एव चक्षुषी स्पष्टम् उन्मील्यैव व्यधारयत् आ-नख-शिखं प्रवेशयामास ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **सहस्राणि रथिनो नयति पालयतीति सहस्रणीर् भीष्मः, "सहस्रिणीर्" इति पाठे सहस्रार्थवतीर्गिर उपसंहृत्यान्यतः प्रत्याहृत्य अमीलितदृगेव मनो व्यधारयत् । योगिनां मनसाप्यगम्यं चक्षुर्भ्यां वीक्षमाणः सन्न् आनख-शिखं तत्-प्रवेशयामास इत्य् अर्थः ॥३०॥

**॥।**

**॥ १.९.३१ ॥**

**विशुद्धया धारणया हताशुभस्**

**तद्-ईक्षयैवाशु गतायुध-श्रमः ।**

**निवृत्त-सर्वेन्द्रिय-वृत्ति-विभ्रमस्**

**तुष्टाव जन्यं विसृजन् जनार्दनम् ॥**

**श्रीधर-स्वामी (भावार्थ-दीपिका) : **अनयैव **विशुद्धया** **धारणया** **हतम् अशुभं** यस्य सः । **तस्य** श्री-कृष्णस्या**पेक्षया** कृपा-दृष्ट्यैव **गत आयुध-श्रमो** यस्य सः । अत एव **निवृत्तः** **सर्वेन्द्रिय-वृत्तीनां** **विभ्रमो** विविधं भ्रमणं यस्मात् सः । **जन्यं** देहं **विसृजन्** **जनार्दनम्** **अस्तौत्** ॥३१॥

———————————————————————————————————————

**कैवल्य-दीपिका :** **विशुद्धा** निष्कामाः अशुभं पूर्वम् अघं **तस्य** श्री-कृष्णस्य **ईक्षया** साक्षात्कारेण **गतानि** **आयुध**-व्यथानि यस्य, स तथा । आयुधवत् व्यथयन्ति इत्य् आयुध-व्यथानि उत्तर-पापानि । तथा चोक्तं—तद्-अधिगम उत्तर-पूर्वाघयोर् अश्लेष-विनाशौ तद्-व्यपदेशात् [वे।सू। ४.१.१३] । श्रुतिश् च—यथेषीका-तूलम् अग्नौ प्रोतं प्रदूयेतैवं हास्य सर्वे पाप्मानः प्रदूयन्ते [छा।उ। ५.२४.३] इति । **विभ्रमो** विविधं भ्रमणम् । तत्र तत्रासन्तोषात् । तस्य **निर्वृतिर्** अपूर्व-कृष्णाख्यं विषय-लभ्यात् **जन्यं** शरीरं **विसृजन्** त्यजन् । **जनार्दनं** कैवल्य-दातारं पुरुषम् इत्य् उचित-पद-प्रयोगः ॥३१॥ [मु।फ। १९.४५]

———————————————————————————————————————

**जीव-गोस्वामी (क्रम-सन्दर्भः) : तद्-ईक्षया** एवेति तत्-कर्मकेक्षया तद्-आगमन-समयाद् एव लब्धयेति प्रथम-वृत्तम् उक्तम् ॥३१॥ [प्रीति-सन्दर्भ २०३]

———————————————————————————————————————

**विश्वनाथ-चक्रवर्ती (सारार्थ-दर्शिणी) : विशुद्धया** इत्य्-आदि । **तद्-ईक्षया** श्री-कृष्ण-कर्तृकेण कृपावलोकेन **विभ्रमो** विविध-भ्रमणम् अस्थैर्यम् इत्य् अर्थः । **जन्यं** स्थूल-देहं मायिक-प्रपञ्चं वा ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : तस्य** कृष्णस्य **ईक्षया** कृपावलोकेन **विभ्रमो **ऽस्थैर्यं, **जन्यं** देहं प्रपञ्चं वा ॥३१॥

**॥।**

**॥ १.९.३२ ॥**

**श्री-भीष्म उवाच—**

**इति मतिर् उपकल्पिता वितृष्णा**

**भगवति सात्वत-पुङ्गवे विभूम्नि ।**

**स्व-सुखम् उपगते क्वचिद् विहर्तुं**

**प्रकृतिम् उपेयुषि यद् भव-प्रवाहः ॥**

**श्रीधर-स्वामी (भावार्थ-दीपिका) : **परम-फल-रूपां श्री-कृष्णे रतिं प्रार्थयितुं प्रथमं स्व-कृतम् अर्पयति । **इति** नाना-धर्माद्य्-उपायैर् **मतिर् **मनो-धारण-लक्षणा **उपकल्पिता** समर्पिता । क्व ? **सात्वतानां पुङ्गवे** श्रेष्ठे **भगवति** । **वितृष्णा** निष्कामा । अवितृष्णेति वा छेदः, अवितृप्तेत्य् अर्थः । **विगतो भूमा** यस्मात् तस्मिन्, यम् अपेक्ष्यान्यत्र महत्त्वं नास्तीत्य् अर्थः । तद् एव परमैश्वर्यम् आह । **स्व-सुखं** स्व-स्वरूप-भूतं परमानन्दम् **उपगते** प्राप्तवत्य् एव । **क्वचित्** कदाचिद् **विहर्तुं** क्रीदितुं प्रकृतिं योग-मायाम् **उपेयुषि** स्वीकृतवति, न तु स्वरूप-तिरोधानेन जीववत् पारतन्त्र्यम् इत्य् अर्थः । विहर्तुम् इति यद् उक्तं तत् प्रपञ्चयति—**यद्** यतः प्रकृतेर् **भव-प्रवाहः** सृष्टि-परम्परा भवति ॥३२॥

———————————————————————————————————————

**जीव-गोस्वामी (क्रम-सन्दर्भः) : सात्वत-पुङ्गवे** इति धारणा-विषयस्य तस्य विशेषणं न तूपलक्षणम् इति ज्ञेयम् । **विभूम्नि** विशेषेण भूमातिशयो यस्मिन् तत्र भूम-वाक्यवद् भूम-शब्देनात्र परमातिशय्य् एव चोच्यते । वि-शब्दस् तु तद् व्यक्त्य् अर्थ एव । **क्वचिद्** इत्य्-आदिना पुरुषावतार-कर्तृत्वम् उक्तम् ॥३२॥ [कृष्ण-सन्दर्भ ३७]

———————————————————————————————————————

**विश्वनाथ-चक्रवर्ती (सारार्थ-दर्शिणी) : इति मतिर्** इत्य्-आदि । इति ममायुः-समाप्तौ **मतिर् भगवति उपकल्पिता** मत्-प्रभौ मद्-अन्त-काले कृपा-परवशतयैव मत्-समीपम् आगते किञ्चिद् उपायनं दतुम् उचितं । तत्र सम्प्रति मम् आहन्तास्पद-ममतास्पदयोर् मध्ये समीचीनं किम् अप्य् अन्यन् नास्तीति हेतोर् एषा मतिर् एवोपायनत्वेन कल्पिता । 

ननु उपायन-दायिनो लोके किञ्चिज् जिघृक्षवो दृश्यन्ते ? तत्राह—**वितृष्णा** निष्कामा । **भगवति** षड्-ऐश्वर्य-पूर्णे । किं नारायणत्वेन प्रसिद्धे ? न, **सात्वत-पुङ्गवे** यदु-कुलोत्तंसत्वेन प्रसिद्धे । 

ननु नारायणस्यैव भगवत्त्वेन महती प्रसिद्धिश् च सार्वकालिकी तत्राह—**विभूम्नि** इति । विगतो भूमा यस्मात्, तस्मिन् यम् अपेक्ष्यान्यत्र महत्त्वं नास्तीति नारायणास्याप्य् अवतारिणीत्य् अर्थः । तद् अपि **स्वैर्** यादव-पाण्डवैर् एव सह **सुखं** परमानन्दम् । **उप** आधिक्येन प्राप्त इति स्वरूप-लक्षणम् उक्तम् । तटस्थ-लक्षणम् आह—**प्रकृतिं** मायाम् ईक्षणेन महत्-तत्त्वाद्य्-उत्पादकतया **उपेयुषि** । **यतः** प्रकृतेर् **भव-प्रवाहः** सृष्टि-परम्परा तेन पुरुषादयोऽप्य् अस्यैवावतारा इति भावः ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **इति मद्-आयुः-समाप्तौ **सात्वत-पुङ्गवे** यादवेन्द्रे **भगवति** कृपा-पारवश्येन मद्-अन्तिकम् आगते श्री-कृष्णे मया तद्-एक-निष्ठा मति-रुपकल्पिता उपायनत्वेनार्पिता । कीदृशीत्य् आह—वितृष्णा तद् अन्य-फलेच्छाशून्या । कीदृशे इत्य् आह—विभूम्नि विभौ नित्ये इत्य् अर्थः । स्वैर्यादवैः पाण्डवैश् च सह सुखं लीला-नन्दम् उपगते । क्वचित् क्वचाचित् स्वांशेन प्रकृतिम् उपेयुषि तत्-प्रेक्षके, यतः प्रकृतेर् भवप्रवाहः सृष्टि-परम्परा वर्तते ॥३२॥

**॥।**

**॥ १.९.३३ ॥**

**त्रि-भुवन-कमनं तमाल-वर्णं**

**रवि-कर-गौर-वराम्बरं दधाने ।**

**वपुर् अलक-कुलावृताननाब्जं**

**विजय-सखे रतिर् अस्तु मेऽनवद्या ॥**

**श्रीधर-स्वामी (भावार्थ-दीपिका) : **इदानीं श्री-कृष्ण-मूर्तिं वर्णयन् रतिं प्रार्थयते—**त्रि-भुवन-कमनं** त्रि-लोक्याम् एकम् एव कमनीयं यत्, तद् **वपुर् दधाने रतिर् मेऽस्तु** । कथं-भूतं वपुः ? **तमालवन्** नीलो **वर्णो** यस्य तत् । प्रातः-कालीना **रवेः करा** इव स्वतो **गौरे** पीते **वरे** निर्मले च **अम्बरे** यस्मिंस् तत् । **अलक-कुलैर्** उपर्य् **आवृतम् आननाब्जं** यस्मिंस् तत् । **विजय-सखे** पार्थ-सारथौ **अनवद्या** अहैतुकी फलाभिसन्धि-रहिता **रतिर् अस्तु** ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु इति मतिर् उपकल्पितेत्य् उक्ता या, सा किम्-आकारा मतिः ? तत्राह—**त्रिभुवन-** इति । **विजयस्य** अर्जुनस्य **सख्यौ** **ममानवद्या** फलाभिसन्धान-रहिता **रतिः** प्रेम **अस्तु** । कीदृशे ? **त्रिभुवनस्य** ऊर्ध्वाधो-मध्य-लोक-स्थ-जन-समुदायस्य **कमनम्** अभिलाषो यत्र तद् **वपुर् दधाने** । **रवेः करैर् गौर-वरे** अतिगौरी-कृते **अम्बरे** यत्र । तद् अर्जुन-रथोपरि-स्थितस्य कृष्णस्य पीताम्बर-द्वयं सूर्य-किरण-सम्पर्काद् अतिचाकचिक्यवत्त्वेन तदानीम् अतिपीतं मया दृष्टं, तेन पार्थ-सारथित्वेनोपलब्ध-महा-सौन्दर्ये कृष्णे रतिः प्रार्थना-मयी मतिर् मया तस्मिन्न् एवोपकल्पितेति भावः । अत्र चाग्रिमेष्व् अपि श्लोकेषु साक्षाद्-वर्तिन्य् अपि भगवति प्रार्थनायां युष्मत्-पद-प्रयोगाभावः आस्वादित-चरे च साङ्ग्रामिक-वीर-रसावेश-मये तन्-माधुर्ये एव चित्तस्यासक्तिं बोधयति ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **भगवद्-रूपासक्तस् तत्र रतिं प्रार्थयते—**विजय-सखे** अर्जुन-मित्रे **रतिर् अस्तु** । कीदृशे? **तमाल-नीलं वपुर् दधाने** प्रकटयति, 


> अनादेयम् अहेयं च रूपं भगवतो हरेः ।   
> आविर्भाव-तिरोभावावस्योक्ते ग्रह-मोचने ॥ इति स्मृतेः ।

वपुः कीदृक्? **त्रिभुवनस्य कमनं** स्पृहा यत्र तत् । **रवि-करैः** **गौर-वरे** अतिपीते **अम्बरे** यत्र तत् । रतिः कीदृशी ? **अनवद्या** तद्-वपुर्-अन्य-फल-वाञ्छा-शून्या ॥३३॥

**॥।**

**॥ १.९.३४ ॥**

**युधि तुरग-रजो-विधूम्र-विष्वक्-**

**कच-लुलित-श्रम-वार्य्-अलङ्कृतास्ये ।**

**मम निशित-शरैर् विभिद्यमान-**

**त्वचि विलसत्-कवचेऽस्तु कृष्ण आत्मा ॥**

**श्रीधर-स्वामी (भावार्थ-दीपिका) : **विजय-सखित्वम् एवानुवर्णयन् रतिं प्रार्थयते । **युधि** युद्धे तुरगाणां खुर-रजस् **तुरग-रजः,** तेन **विधूम्रा** धूसराः, ते च ते **विष्वञ्च** इतस् ततश् चलन्तः **कचाः** कुन्तलाः, तैर् **लुलितं** विकीर्णं **श्रम-वारि** स्वेद-बिन्दु-रूपं, तेन भक्त-वात्सल्य-द्योतकेन **अलङ्कृतम् आस्यं** यस्य, तस्मिन् श्री-कृष्णे **मम आत्मा** मनोऽस्तु **रमताम्** इत्य् अर्थः । पुनः किं-भूते ? मदीयैर् **निशितैस्** तीक्ष्णैः **शरैर् विभिद्यमाना** **त्वग्** यस्य, तस्मिन् । शरैर् एव **विलसत्** त्रुट्यत् **कवचं** यस्य, तस्मिन् ॥३४॥

———————————————————————————————————————

**जीव-गोस्वामी (क्रम-सन्दर्भः) : **अथ प्राक्तनं स्वापराधं तस्मिन् दैन्येन विज्ञापयन्न् अपि रतिम् एव प्रार्थयते—**युधि** इति । **मम निशित**- इत्य्-आदिकं तु मायिक-लीला-वर्णनम् एव । एवं वदन्ति राजर्षे ऋषयः केचनान्विताः [भा।पु। १०.११.३०] इत्य्-आदि-न्यायेन वास्तवत्व-विरोधात् । तथा हि स्कान्दे, 


> असङ्गश् चाव्ययोऽभेद्योऽनिग्राह्योऽशोष्य एव च ।   
> विद्धोऽसृग्-आचितो बद्ध इति विष्णुः प्रदृश्यते ॥  
> असुरान् मोहयन् देवः क्रीडत्य् एष सुरेष्व् अपि ।   
> मानुषान् मध्यया दृष्ट्या न मुक्तेषु कथञ्चन ॥ इति । 

श्री-भीष्मस्य युद्ध-समये दैत्याविष्टत्वट् तथा भानं युक्तम् एव । किन्त्व् अधुना दुःस्वप्न-दुःखस्येव तस्य निवेदनं कृतम् इति ज्ञेयम् । किं च, **तुरग**- इत्य्-आदि **मम निशित**- इत्य्-अन्तैर् विशेषणैस् तथाप्य् अर्जुन-साहाय्यापरित्यागात् तस्य भक्त-वात्सल्यं दर्शितम् । स्वस्यापराधित्वेऽपि साम्प्रतं तद्-अनुगृहीतत्वं ज्ञापितम् ॥३४॥ [भगवत्-सन्दर्भ ६०]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अलक-कुलैर् आवृतम् आननाब्जं यद् उक्तं, तन् माधुर्यम् एव त्यक्तुम् असमर्थः पुनर् अपि विशिष्यास्वादयति—**युधि** इति । **तुरग-रज** इति “सुन्दरे किम् असुन्दरम् ?” इति न्यायेन । **विष्वञ्च** इतस् ततश् चलन्तः कचा इति आवेग-सूचकम् । **श्रम-वारि** इति भक्त-वात्सल्य-द्योतकम् । **निशितैस्** तीक्ष्णैर् **विभिद्यमान**-**त्वचि** इति कन्दर्प-रसाविष्टस्य पुंसः प्रगल्भ-कान्ता-दन्ताघातैः सुखम् एवेतिवद् युद्ध-रसाविष्टस्य महा-वीरस्य कृष्णस्य मद्-बल-सूचक-शराघातैः सुखम् एवेति । नात्र मम युद्ध-रसोन्मत्तस्यापि प्रेम-शून्यत्वं मन्तव्यम् । न हि स्व-प्राण-कोट्याधिके प्रेयसि सुरत-समरौद्धत्य-कृत-निर्भर-नखर-दशनाघाता वनिता प्रेम-शून्या कथ्यत इति भावः । अत्र तु **विभिद्यमान-त्वचि** न तु विभिन्न-त्वचि यतो **विलसद्**-विराजमानं **कवचं** यस्य तस्मिन्न् इति ईषद्-भेद-मात्रम् उक्तम् । **आत्मा** मनः ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **अलक-कुलावृताननाब्ज-माधुर्य-निमग्न-मनाः स्तौति—**युधि** इति । **तुरग-रजोभिर् धूम्रा** धूसर **विष्वञ्च** आवेग-वशाद् इतस् ततश् चलन्तो ये **कचाः** अलकाः, तैर् **लुलितं** विकीर्णं **श्रम-वारिणा** बिन्दु-रूपेण भक्त-वात्सल्य-सूचकेन **अलङ्कृतं** च **आस्यं** यस्य, तस्मिन् **कृष्णे ममात्मा** मनोऽ**स्तु** । 

ननु प्रेम-विषये मयि कथं तव बाण-प्रयोग इति चेत्? त्वत्-सुखायेति भावेन विशिनष्टि—**मम निशितैस्** तीक्ष्नैः **शरैर् विभिद्यमाना** न तु विभिन्न **त्वग्** यस्य, तस्मिन्न् इति सच्-चिद् आनन्दत्वाद् अभेद्ये त्वयि न शर-कृता विकृतिः, अपि तु महा-वीरे युद्धोद्दीपनैव कृतेति न मे प्रेम-शून्यत्वम् । न खलु प्रेयसि तरुण्याः पाणिजादि-क्षतानि वैमनस्याय, अपि तु प्रसादायैवेति भावः ॥३४॥

**॥।**

**॥ १.९.३५ ॥**

**सपदि सखि-वचो निशम्य मध्ये**

**निज-परयोर् बलयो रथं निवेश्य ।**

**स्थितवति पर-सैनिकायुर् अक्ष्णा**

**हृतवति पार्थ-सखे रतिर् ममास्तु ॥**

**श्रीधर-स्वामी (भावार्थ-दीपिका) : **किं च । सपदीति । 


> सेनयोर् उभयोर् मध्ये रथं स्थापय मेऽच्युत ।   
> यावद् एतान् निरीक्ष्येऽहं योद्धुकामान् अवस्थितान् ॥ [गीता।१.२१-२२]

इत्य् **सख्युर्** अर्जुनस्य **वचो** **निशम्य** **सपदि** तत्-क्षणम् एव **स्व-परयोर् बलयोः** सैन्ययोर् मध्ये **रथं निवेश्य** **स्थिते** **पार्थ-सखे** **मम रतिर् अस्तु** । तत्र स्थित्वा कृतं सख्यं दर्शयति । **परस्य** दुर्योधनस्य **सैनिकानाम् आयुर् अक्ष्णा** काल-दृष्ट्या **हृतवति** । असौ भीष्मोऽसौ द्रोणोऽसौ कर्ण इत्य्-आदि-तत्-प्रदर्शन-व्याजेन दृष्ट्यैव सर्वेषाम् आयुर् आकृष्यार्जुनस्य जयं कृतवति ॥३५॥

———————————————————————————————————————

**जीव-गोस्वामी (क्रम-सन्दर्भः) : **सपदीति । तत्र **अक्ष्णा** **आयुर् हरणेन** प्रारब्ध-हरत्वम् अपि दर्शितम् ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, सपदीति । 


> सेनयोर् उभयोर् मध्ये रथं स्थापय मेऽच्युत ।   
> यावद् एतान् निरीक्ष्येऽहं योद्धुकामान् अवस्थितान् ॥ [गीता।१.२१-२२]

इति **सख्युर्** अर्जुनस्य **वचः** । **परस्य** दुर्योधनस्य **सैनिकानाम् आयुर् अक्ष्णा** ”असौ भीष्मः, असौ द्रोणः, असौ कर्णः” इति तत्-तत्-प्रदर्शन-व्याजेन दृष्ट्या एव **हृतवति,** तेन च प्रारब्ध-हरत्वम् अपि दर्शितम् । यम् इह निरीक्ष्य गता गताः सरूपं [भा।पु। १.९.४०] इति तेषां मोक्षोक्तेः ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) :** 


> सेनयोर् उभयोर् मध्ये रथं स्थापय मेऽच्युत! ।   
> यावद् एतान्-निरीक्षेऽहं योद्धु-कामान् अवस्थितान् ॥ [गीता १.२१] इति 

**सख्युर्** अर्जुनस्य **वचो** **निशम्य** **निज परयोर् बलयोर्** मध्ये **रथं निवेश्य स्थितवति** **पार्थ-सखे** कृष्णे **मम मतिर् अस्तु** । तत्र स्थित्वा कृतं सख्यम् आह—**पर-सैनिकानां** दुर्योधन-वीराणाम् **आयुर्** **अक्ष्णा** काल-शक्ति-सङ्क्रान्तेन तत्-तत्-प्रदर्शन-व्याजेन **हृतवति** ॥३५॥

**॥।**

**॥ १.९.३६ ॥**

**व्यवहित-पृतना-मुखं निरीक्ष्य**

**स्व-जन-वधाद् विमुखस्य दोष-बुद्ध्या ।**

**कुमतिम् अहरद् आत्म-विद्यया यश्**

**चरण-रतिः परमस्य तस्य मेऽस्तु ॥**

**श्रीधर-स्वामी (भावार्थ-दीपिका) : **न केवलम् अर्जुनस्य सपत्नायुर् हरणेनैव जयम् आहवत्, किंत्व् अविद्या-हरणेनापीत्य् आह । **व्यवहिता** दूरे स्थिता या **पृतना,** तस्या **मुखम्** इव मुखम् अग्रे स्थितान् भीष्मादीन् **निरीक्स्य** इत्य् अर्थः । **स्व-जन-वधाद् विमुखस्य** निवृत्तस्य । तद् उक्तं गीतासु 


> एवम् उक्त्वार्जुनः सङ्ख्ये रथोपस्थ उपाविशत् ।   
> विसृज्य स-शरं चापं शोक-संविग्न-मानसः ॥ [गीता। १.४६] इति ।

**कुमतिम्** अहं हन्तेत्य्-आदि-कुबुद्धिम् ॥३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततश् च **व्यवहिता** दूरे स्थिता या **पृतना** सेना, तस्या **मुखम्** इव मुखम् अग्रे स्थितान् भीष्मादीन् **निरीक्ष्य** इत्य् अर्थः, **स्वजन-वधाद् विमुखस्य** इति यद् उक्तं 


> एवम् उक्त्वार्जुनः सङ्ख्ये रथोपस्थ उपाविशत् ।   
> विसृज्य स-शरं चापं शोक-संविग्न-मानसः ॥ [गीता। १.४६] इति ।

इति **कुमतिं** साम्प्रतिकीं युधिष्ठिरस्येव तदानीन्तनीम् अर्जुनस्यापि स्वयं भगवतैवोत्थापितां । तस्य नित्य-पार्षदत्वान् नरावतारत्वाच् च **कुमतेर्** असम्भवात् जगद्-उद्धारक-स्व-तत्त्व-ज्ञापक-श्री-गीता-शास्त्रम् आविर्भावयितुम् इति ज्ञेयम् । **आत्म-विद्यया** स्व-निष्ठ-ज्ञानेन ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **विश्वोद्धार-हेतु-श्री-गीतोपनिषत्-प्रकाशकेऽति-कृपालौ कृष्णे रतिं प्रार्थयति—**व्यवहिताया** दूर-स्थितायाः **पृतनायाः** सेनाया **मुखं** पुरः-स्थितान् भीष्मादीन् **निरीक्ष्य** दोष-बुद्ध्या **स्वजन-वधात्** युद्धात् स्व-धर्माद् अपि **निवृत्तस्य** सशरं चापं विसृज्य शोचतोऽर्जुनस्य **आत्म-विद्यया** यः **कुमतिम् अहरत्,** तस्य **चरण-रतिर्** इत्य् अन्वयः । यथा युधिष्ठिरे कुमतिम् आधाय इदानीं मद्-उपकृतिः कृता, तथार्जुने ताम् आधाय विश्वोपकृतिर् इति कृपालुता महतीति ॥३६॥

**॥।**

**॥ १.९.३७ ॥**

**स्व-निगमम् अपहाय मत्-प्रतिज्ञाम् **

**ऋतम् अधिकर्तुम् अवप्लुतो रथस्थः ।**

**धृत-रथ-चरणोऽभ्ययाच् चलद्गुर्**

**हरिर् इव हन्तुम् इभं गतोत्तरीयः ॥**

**श्रीधर-स्वामी (भावार्थ-दीपिका) : **मम तु महान्तम् अनुग्रहं कृतवान् इत्य् आह द्वाभ्याम् । **स्व-निगमम्** "अशस्त्र एवाहं साहाय्य-मात्रं करिस्यामि" इत्य् एवं-भूतां स्व-प्रतिज्ञां हित्वा, श्री-कृष्णं शस्त्रं ग्राहयिष्यामीत्य् एवं-रूपां **मत्-प्रतिज्ञाम् ऋतं** सत्यं यथा भवति, तथा **अधि** अधिकां **कर्तुं** यो **रथ-स्थः** सन् **अवप्लुतः** सहसैवावतीर्णः सन् योऽ**भ्ययाद्** अभिमुखम् अधावत्। **इभं हन्तुं हरिः** सिम्हः **इव** । किं-भूतः ? **धृतो रथ-चरणश्** चक्रं येन सः । तदा संरम्भेण मानुष्य-नाट्य-विस्मृतेर् उदर-स्थ-सर्व-भूत-भुवन-भारेण प्रतिपदं **चलद्गुश्** चलन्ती गौः पृथ्वी यस्मात् सः । तेनैव संरम्भेण पथि **गतं** पतितम् **उत्तरीयं** वस्त्रं यस्य, स मुकुन्दो मे गतिर् भवत्व् इत्य् उत्तरेणान्वयः ॥३७॥

———————————————————————————————————————

**जीव-गोस्वामी (क्रम-सन्दर्भः) : स्व-निगम** इति युग्मकम् । **ऋतम् **इति ऋत-रूपाम् इत्य् अर्थः । ऋतं च सुनृता वाणि [भा।पु। ११.१९.३८] इति भगवद्-उक्ताव् अजहल्-लिङ्गत्व-श्रवणात् । **चलद्गुत्वं** संरम्भेण किञ्चिद् भाराविष्कारात् ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्वस्माद् अपि स्व-भक्तम् उत्कर्षयतीति यत् श्रुतं, तन् मया स्वस्मिन्न् एव साक्षाद् दृष्टम् इत्य् आह द्वाभ्याम् । **स्व-निगमम्** "अशस्त्र एवाहं साहाय्य-मात्रं करिष्यामि" इति स्व-प्रतिज्ञां हित्वा श्री-कृष्णं शस्त्रं ग्राहयिष्यामीत्य् एवं-रूपां मत्-प्रतिज्ञाम् **ऋतं** सत्यं यथा भवति, तथा **अधि** अधिकां **कर्तुं** **रथ-स्थः** सन्न् एव **अवप्लुत** इत्य् अतिलाघवेनावप्लुतिम्, अतस् तस्य रथाद् विश्लेषः केनापि न लक्षित इति भावः । अलक्षित-प्रकाशेनैकेन रथ-रक्षार्थं स्थित एवेति वा । ऋतम् इति सा लीला एव स्वाभाविक्य् एव, न तु मद्-अनुरोधेनैव कृतेति भावः । **धृतो रथ-चरणश्** चक्रं येन सः । **अभ्ययात्** अभिमुखम् अधवत् । 

धावनेनातिसंरम्भेणाविष्कृत-निज-महा-बलत्वाच् **चलन्ती गौः** पृथ्वी यस्मात् सः । **गतं** पतितम् **उत्तरीयं** यस्य सः । अतिसंरम्भेणोत्तरीयं गात्रात् पतितम् अस्ति नास्ति वेत्य् अपि नानुसन्दधान इत्य् अर्थः । 

अत्र कृष्णेन स्व-भक्त-वात्सल्य-गुणस्य दुस्त्यजत्वात् अर्जुनस्य युद्धासामर्थ्ये सति स्व-प्रतिज्ञाम् अपि त्यक्त्वा स्वयम् एवार्जुनस्य रक्षार्थं शस्त्रेण योत्स्यते एव तच् चार्जुनस्यासामर्थ्य-प्रापणम् अन्यैर् दुःशकम् इत्य् अतः क्षणम् अर्जुनं पराभूयास्य युद्धं भक्त-वात्सल्य-द्योतकं द्रक्ष्यामीति भीष्मस्य स्व-मनोरथ-सिद्ध्य्-अर्थैव प्रतिज्ञेति । अतः स्व-प्रतिज्ञा-भङ्गेनार्जुने स्व-प्रेमाणं तं दर्शयित्वा भीष्मं प्रमोद्य तस्योत्कर्षं च लोके विख्यापयामासेति तत्त्वम् ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : **भक्त-वात्सल्यं तवात्य् अद्भुतं यत् स्वोत्कर्षम् उपेक्ष्य भक्तम् उत्कर्षयसीत्य् आह द्वाभ्याम् । **स्व-निगमम्** अपहाय "शस्त्र-शून्यः पार्थ-साहायं विधास्यामि" इति स्व-प्रतिज्ञां त्यक्त्वा **ऋतं** सत्यं यथा भवेत्, तथा कृष्णेन शस्त्रं ग्राहयिष्यामीति मत्-प्रतिज्ञाम् **अधिकां कर्तुं** **रथस्थोऽवप्लुतः** अतिलाघवाद् अन्यालक्षितावप्लुतिक इत्य् अर्थः । रथ-रक्षार्थं तत्र स्थित एव रूपान्तरेण तस्माद् अवप्लुतो वा **धृत-रथ-चरणो** गृहीत-चक्रः सन् मां हन्तुम् **अभ्ययाद्** अभिमुखम् अधावत्, **इभं हन्तुं हरिः **सिंह इवेति दुःसह-तेजस् त्वं सूच्यते । अतिसंरम्भावेशाद् धावनाच् **चलन्ती** कम्पमाना **गौर्** भूमिर् यस्मात् सः, तस्माद् एव गतं भुवि **निपतितम् उत्तरीयं** यस्य सः । त्यक्त-प्रतिज्ञोऽयं प्रभुः प्रलय-वेलां विनापि मां संहरिष्यतीति भीत्या सकम्पां भूमिं प्रसादाम्बरार्पणेनाश्वासयन्न् इवोत्प्रेक्षित इत्य् अर्थः ॥३७॥

**॥।**

**॥ १.९.३८ ॥**

**शित-विशिख-हतो विशीर्ण-दंशः**

**क्षतज-परिप्लुत आततायिनो मे ।**

**प्रसभम् अभिससार मद्-वधार्थं**

**स भवतु मे भगवान् गतिर् मुकुन्दः ॥**

**श्रीधर-स्वामी (भावार्थ-दीपिका) : **एवं यदाभ्ययात् तदा स्मयमानस्याततायिनो धन्विनो मे **शितैस्** तीक्ष्णैर् **विशिखैर्** **हतो**ऽतो **विशीर्ण-दंशो** विध्वस्त-कवचः **क्षतजेन** रुधिरेण **परिप्लुतो** व्याप्तः सन् **प्रसभं** बलाद् वारयन्तम् अर्जुनम् अप्य् अतिक्रम्य मद्-वधार्थम् **अभिससार** अभिमुखं जगाम । एवं यो लोक-प्रतीत्यार्जुन-पक्ष-पातीव लक्षितो वस्तुतस् तु ममैवानुग्रहं कृतवान् यन् मद्-भक्तेनोक्तं वचो मा मृषाऽस्त्व् इति **स भगवान् मे गतिर् भवत्व्** इत्य् अर्थः ॥३८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, यदैव रथाद् भूमाव् अवप्लुतः, तदैव **क्षतजैः** रुधिरैः **परिप्लुतः** साङ्ग्रामिक-रुधिर-नद्या बिन्दु-व्याप्तः । ननु कवचस्य विद्यमानत्वात् कथं तथात्वम् ? तत्राह—मम **शितैर् विशिखैर् हतस्** तस्य संरम्भ-सुख-वर्धनार्थं, तद् अपि मया हन्यते स्मैवेति भावः । यतो **विशीर्ण**-कवचः प्लवनात् प्राग् एवाभवद् इत्य् अर्थः । **प्रसभं** बलात् वारयन्तम् अर्जुनम् अप्य् अतिक्रम्य मद्-वधार्थम् “अद्य स्व-हस्तेनैव भीष्मं वधिष्यामि” इत्य् अभिप्रायेणेत्य् अर्थः । **अभिससार** इत्य् अत्राभि-शब्देनाभिसरन्तं नायकम् आलोकितवत्या नायिकाया इव तदानीं मम सुखम् अपारम् एवाभूद् इति द्योत्यते । न अन्येषां **मुकुन्दो** मुक्ति-प्रदोऽपि **मम तु गतिस्** तथा-भूतत्वेनैव प्राप्यो **भवत्व्** इति । हे कृष्ण ! त्वाम् अहम् एतद् एव प्रार्थये इति भावः ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : **यदाभ्ययात्, तदा स-स्मितस्य **अततायिनः** शस्त्र-पाणेर् मे **शितैर् विशिखैर्** बाणैर् **हतः** ताडितः, तत एव **विशीर्ण-दंशो** भिन्न-कवचः । **क्षतजैः** सङ्ग्रामिक-रुधिर-सरिद्-बिन्दुभिः **परिप्लुतो** व्याप्ताङ्गः । **प्रसभं** हठान् निवारयन्तम् अर्जुनम् अतिक्रम्य मद्-वधार्थं योऽ**भिससार**, **स मे गतिर्** इत्य् अन्वयः । इह केचिद् आहुः—भीष्मदीनां तद् आसुवावेशात् तथा प्रतीतिर् इति राजन् परस्य [भा।पु। ११.३१.२१] इति पद्य-टिप्पन्यां व्याख्यास्यते, अधुना तद्-आवेश-क्षयात् क्षमापणं कृतम् इति ॥३८॥

**॥।**

**॥ १.९.३९ ॥**

**विजय-रथ-कुटुम्ब आत्त-तोत्रे**

**धृत-हय-रश्मिनि तच्-छ्रियेक्षणीये ।**

**भगवति रतिर् अस्तु मे मुमूर्षोर्**

**यम् इह निरीक्ष्य हता गताः स-रूपम्**[^८०]** ॥ \
**

[^८०]:
    ‘स्व-रूपम्ऽ इति पाठः स च टीकाननुगणः । तत्र समानं रूपं गता इति व्याख्यानात् ।


**श्रीधर-स्वामी (भावार्थ-दीपिका) : **तद् एवम् अन्यायैर् अपि भृत्य-रक्षा-व्यग्रे कृष्णे रतिम् आशास्ते । **विजयो**ऽर्जुनस् तस्य **रथ** एव **कुटुम्बम्** अकृत्य-शतैर् अपि रक्षणीयो यय तस्मिन् । **आत्तं तोत्रं** प्रतोदो येन तस्मिन् । **धृताश्** च ते **हयानां रश्मयः** प्रग्रहास् ते सन्ति यस्य तस्मिन् । व्रीह्य्-आदिभ्यश् च इत्य् अनकारान्ताद् पि रश्मि-शब्दादिनिः । **तच्-छ्रिया** तया सारथ्य-श्रिया **ईक्षणीये** शोभमाने । **मुमूर्षोर्** मर्तुम् इच्छोः । नन्व् अन्याय-वर्तिनि किम् इति रतिः प्रार्थ्यते ? अत आह—**भगवत्य्** अचिन्त्यैश्वर्ये । तद् आह—**इह** युद्धे **हताः** सर्वे **यं निरीक्ष्य स-रूपं** तत्-समानं रूपं **गताः** प्राप्ता इति दिव्य-दृष्ट्या पश्यन्न् आह ॥३९॥

———————————————————————————————————————

**जीव-गोस्वामी (क्रम-सन्दर्भः) : **विजयेति युग्मकम् । मर्यादातिक्रमेऽप्य् अदोषाय सामर्थ्यम् आह—भगवतीति । यथारुद्रोऽब्धिजं विषं [भा।पु। १०.३३.३०] इति न्यायात् । तद्-अतिक्रमे च स्वाभाविकं कारुण्यम् एव कारणम् इति दर्शयति—**यम् इह **इति । अतोऽस्मिन्न् एव **रतिर् ममास्तु** ॥३९॥ [प्रीति-सन्दर्भ ८१]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवम् अन्यायैर् अपि भक्त-रक्षा-व्यग्रे कृष्णे रतिम् आशास्ते । **विजयस्य** अर्जुनस्य **रथ** एव **कुटुम्बो**ऽकृत्यैर् अपि रक्षणीयो यस्य तस्मिन् । **तोत्रं** प्रतोदः । रश्मयः प्रग्रहाः, **धृता हय-रश्मयो** यस्य सन्तीति व्रीह्य्-आदित्वात् इनिः । **ईक्षणीया** इति वाम-हस्ते अश्व-धारण-रज्जुः, दक्षिण-हस्ते प्रतोदः, मुखारविन्दे हुं हुम् इति तन्-नोदन-शब्द इति शोभया यन् माधुर्यम् ईक्षणीयं, तन् मयैव तदा स्व-चक्षुर्भ्याम् ईक्षितं, न त्व् अर्जुनेनापि इति भावः । तस्मिन् **भगवति मम रतिर् अस्तु मुमूर्षोर्** इति । अत एवाहं सम्प्रति मर्तुम् इच्छामि, यन् मृत्वा तद् एव माधुर्यं मुहुर् द्रक्ष्यामि, सञ्जीवंस् तु तत् कथं द्रष्टुं प्राप्स्यामि ? प्रकट-प्रकाशे तस्या लीलाया भगवता समाप्ती-कृतत्वाद् इति भावः । अत्र म्रियमाणस्येत्य् अनुक्त्वा सन्-प्रत्ययेन इच्छाधीन-मृत्योर् भीष्मस्य भगवतः सकाशाद् अपि तल्-लीलायाम् अतिलोभो व्यज्यते । तेन च सा युद्ध-लीलापि नित्येत्य् अन्यस्या लीलाया नित्यत्वे कैमुत्यम् आनीतम् । 

ननु सत्यं तस्याम् एव मे सारथ्य-लीलायां त्वम् अत्यासक्तो यत् प्रति-श्लोकम् एव ताम् आस्वदयंस् ताम् एवोद्गिरंस् तल्-लीला-विशिष्टे एव मयि रतिं प्रार्थयसे, किन्तु सम्प्रति मृत्वैव तल्-लीला-प्राप्तौ तव किं प्रमाणम् ? इत्य् अत्र “मरणे या मतिः सा गतिः” इति प्रसिद्धात् प्रमाणाद् अपि तव दर्शनम् एव परं प्रमाणम् इत्य् आह—यम् इहेति । **यं निरीक्ष्य हता** युद्धे अन्येनापि हताः सन्तः असुर-स्वभावा अपि तादृश-ज्ञानिनाम् अपि **सरूपं** सायुज्य-मुक्तिं प्राप्ताः। “अहं तु भक्तः, तत्रापि मरण-काले तादृश-मतिमांस् तं त्वां साक्षाद् दृष्ट्वा मृत्वा कथं न तां लीलां प्राप्स्यामि ?” इति भावः । अत्र नर-सारथ्यम् अनधिकारिभ्योऽपि सायुज्य-दायित्वम् इति युगपद् एवानैश्वर्य-महैश्वर्य-स्वीकार-लक्षणं महा-माधुर्यं सर्व-भगवत्-स्वरूपासाधारणम् एव तदानीम् उदितम् इति ज्ञेयम् ॥३९॥

———————————————————————————————————————

**बलदेव-विद्यभूषणः (वैष्णवानन्दिनी) : **पुनर् अपि सारथ्य-वेशे कृष्णे रतिं प्रार्थयते—**विजयस्य रथः कुटुम्बम्** अन्यायैर् अपि रक्षणीयं यस्य तस्मिन् । **आत्त-तोत्रे** गृहीत-प्रतोदे, धृता हयानां रश्मयः प्रग्रहाः सन्त्य् अस्येति ब्रीह्य्-आदित्वाद् इनिः, तच्-छ्रिया वर्णितया सारथ्य-वेश-शोभयेक्षणीये दर्शनीये **भगवति मे रतिर् अस्तु**, **मुमूर्षोर्** इति “अन्ते या मतिः सा गतिः” इति प्रसिद्धेः, स तादृशो मम प्रस्ताद् इत्य् अर्थः? कैमुत्या-पादकम् अत्र प्रमाणम् आह—**यम्** इति । यं तादृशं कृष्णं **निरीक्ष्य** तस्मिन् युद्धे येनैव भीमार्जुनाद्य्-अन्तर् वर्तिना **हताः** सर्वे **स्वरूपं** गताः, प्रादुर्भावित-गुणाष्टकं स्व-स्वरूपम् आविर्भूत-सार्वज्ञाद्य् अनन्त-गुणकं भगवत्-स्वरूपं च प्रापुर् इत्य् अर्थः ॥३९॥

**॥।**

॥ १.९.४० ॥

**ललित-गति-विलास-वल्गु-हास-**

**प्रणय-निरीक्षण-कल्पितोरु-मानाः ।**

**कृतम् अनुकृतवत्य उन्मदान्धाः**

**प्रकृतिम् अगन् किल यस्य गोप-वध्वः ॥**

**श्रीधर-स्वामी (भावार्थ-दीपिका) : **क्षत्र-धर्मेण युध्यमानास् तत्-सरूपं प्राप्युर् इत्य् एतन् न चित्रम् । यतो मदान्धा अपि प्राप्युर् इत्य् आह । **ललित-गतिश्** च **विलासश्** च **वल्गु-हासादिश्** च मञ्जु-गत्य्-आदिभिर् आत्मीयैस् तदीयैर् वा **कल्पित उरुर् मानः** पूजा यासां ताः । अत **उत्**कटेन **मदेनान्धा** विवशाः । अत एव तद्-एक-चित्तत्वेन तस्य **कृतं** कर्म गोवर्धनोद्धारणादिकम् **अनुकृतवत्यो** **गोप-वध्वो** **यस्य** **प्रकृतिं** स्वरूपम् **अगन्** अगमन् । म-कार-लोपस् त्व् आर्षः । **किल** प्रसिद्धम् । “तस्मिन् मे रतिर् अस्तु” [३९] इति पूर्वेणैवान्वयः ॥४०॥

———————————————————————————————————————

**जीव-गोस्वामी (क्रम-सन्दर्भः) : **तत्-स्वभाव-महिम्नः सारूप्य-प्रापणत्वं नाम कियान् उत्कर्षः ? यत एतावतोऽपि प्रेम्नो जनकत्वं दृश्यत इत्य् आह—**ललितेति** । अत्र **कृतानुकरणं** नाम लीलाख्यो नायिकानुभावः । तद् उक्तं क्रियानुकरणं लीला [उ।नी। १०.२८] इति । **प्रकृतिं** स्वभावम्, तादृश-प्रेमावेशो जातः । येन तत्-स्वभाव-निज-स्वभावयोर् ऐक्यम् एव तासु जातम् इत्य् अर्थः । यथा श्रीमद्-उज्ज्वल-नीलमणौ महा-भावोदाहरणम्—


> राधाया भवतश् च चित्त-जतुनी स्वेदैर् विलाप्य क्रमात्   
> युञ्जन्न् अद्रि-निकुञ्ज-कुञ्जर-पते निर्धूत-भेद-भ्रमम् ।  
> चित्राय स्वयम् अन्वरञ्जयद् इह ब्रह्माण्ड-हर्म्योदरे   
> भूयोभिर् नव-राग-हिङ्गुल-भरैः शृङ्गार-कारुः कृती ॥ [उ।नी। १५.१५५] इति ।

॥४०॥ [प्रीति-सन्दर्भ ८१]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु यत् सारथ्य-सम्बधिन्यै लीलायै सर्व-तत्त्वज्ञोऽपि त्वं स्पृहयसि, सोऽर्जुन एव तर्हि मम सर्वेषु प्रेमवत्-परिकर-वृन्देष्व् एको मुख्य इति निर्धार्यते ? मैवम् । ततोऽर्जुनाद् अप्य् अतिमुख्यतमाः सर्वतोऽपि प्रेमोत्कर्षवन्तो ये तव प्रिय-जना वर्तन्ते, न तेषां पदवीं प्रार्थयितुम् अपि कोऽपि साहसं धत्ते । भवतु, तद् अपि तद्-उद्देशेनाप्य् अस्मिन्न् अन्त-काले कृतार्थीभवामीत्य् आह—ललितेति । 

**ललित-गतिश्** च रास-नृत्यादि-वैदग्धी, कायिकी **विलासश्** च धीर-लालित्य्-आदि-वैदग्धी, मानसी **वल्गु-हासश्** च परिहास-वैदग्धी, वाचिकी **प्रणय-निरीक्षणं** च प्रेम-मय-सर्व-भाव-व्यञ्जक-कटाक्ष-वैदग्धी चाक्षुषी च तैर् **उपकल्पितो** दत्तः **उरुर् मान** आदरः पूजा वा याभ्यस् ताः । तेन स्वस्मिंस् ताः प्रसादयितुं स्वीयान् असाधारणान् सर्वान् एव साद्गुण्य-भावांस् तासु विनियुक्तवान् । अतस् तासां निरुपाधिकस्य प्रेमातिशयस्य फलं यत् स्व-साद्गुण्य-सर्वस्वार्पण-पूर्वक-त्वत्-कर्तृकानुरञ्जन-प्राप्तिः सा ह्य् अयन्त्रणैवोभयतः सुख-मय-महा-वशीकार-व्यञ्जिका । अर्जुनस्य तु प्रेम्णः फलं वशीकार-व्यञ्जिका सारथ्य-दूत्य्-आदि-मात्र-प्राप्तिर् या, सा तूभयतो यन्त्रणा-मयीति न तत्-सम-कक्षतां प्राप्तुम् अर्हत्य् अर्जुन इति भावः । अत्रैव तृतीयान्त-पदार्थे बहुव्रीहौ, ताभिर् अपि स्वीय-साद्गुण्य-सर्वस्वार्पणेन सोऽनुरञ्जित इति परस्परानुरञ्जन-सुख-मयं सख्यं व्यञ्जितम् । 

तत एवासाधारण-सौभाग्य-प्रदानम् आह—**कृतं** रासे नृत्यं गीतं वा वादनानि च यथा, तथैव ता अप्य् **अनुकृतवत्यः** तत्-साहित्येनैव रासे तासां तथा नृत्याद्य्-उक्तेः । 

न च तासां तत्-तच्-छिक्षणाभ्यासः कोऽप्य् आसीद् इत्य् आह—**उन्मदेन** महा-प्रेमोत्थेन **अन्धाः** व्यवहार-मात्रम् अदृष्टवत्यः । अतः **किल** इत्य् आश्चर्ये, **यस्यप्रकृतिं** स्वभावम् एव **अगच्छन्** भगवतो नृत्य-गीतादि-वैदग्ध्य्-आदयः स्वाभाविकाः असाधारणा अनन्ता एव ये गुणाः, तान् सर्वान् अपि तेन दत्तान् प्रापुर् इत्य् अर्थः । अर्जुनाय तु स्वम् असाधारणं तद्-अपेक्षितं बलिष्ठत्वम् अपि भगवता न दत्तम् इति । 

यद् वा, **कृतं** गोवर्धन-धारणादिकम् । **उन्मद** उन्माद इति विरहश् च दर्शितः । एवं चातिमन्दास् तावत् सायुज्यं प्रापुः । अत्युत्कृष्टाः प्रेम्णः परां काष्ठाम् । अहं तु तयोर् मध्य-वर्ती स्वाभीप्सितां तव सारथ्य-लीलां कथं न प्राप्स्यामि ? इति भावः ॥४०॥

———————————————————————————————————————

**बलदेव-विद्यभूषणः (वैष्णवानन्दिनी) : **सारथ्य-वेशे रतिः प्रार्थिता, अथ तद्-दत्तेन सार्वज्ञ्येन स्फुरितां नन्द-राज-पुत्रस्य तस्यातिप्रियां शृङ्गार-लीलां श्रावयति—ललित-गतिश् च रास-नृत्य-रूपा, विलासश् च धीर-लालित्य-धीरात्वादि गुण-हेतुको विहार-विशेषः! वल्गुर् मनोज्ञस् तद्-विहारोपोयागी हासश् च प्रणय-निरीक्षणं च प्रेमार्द्रः कटाक्षो हार्दव्यञ्जी । तैः कल्पितो रचित उरुमानो महा-सत्कारो यासां याभिर् वेति मिथोऽनुरञ्जनोक्ता । कृतं भगवता यद्-रासे नृत्यादि तद् अनुकृतवत्यः । तेन सार्धमे तासां नृत्याद्य् अभिधानात् । उन्मदान्धाः प्रेम-मत्ता गोपवध्वः यस्य प्रकृति-मगन् प्रापुः, मलोप आर्षः । स्वभावः प्रकृतिः शीलम् इति धनञ्जयः । कृतं गोवर्धनोद्धरणादि वेति विरहश् च व्यञ्जितः ॥४०॥

**॥।**

॥ १.९.४१ ॥

**मुनि-गण-नृप-वर्य-सङ्कुलेऽन्तः-**

**सदसि युधिष्ठिर-राजसूय एषाम् ।**

**अर्हणम् उपपेद ईक्षणीयो**

**मम दृशि-गोचर एष आविर् आत्मा ॥**

**श्रीधर-स्वामी (भावार्थ-दीपिका) : **जगत्-पूज्यताम् अनुस्मरन्न् आह । मुनि-गणैर् नृपैर् यैश् च सङ्कुले व्याप्तेऽन्तः-सदसि सभा-मध्ये युधिष्ठिरस्य राज-सूये एषां मुनि-गणादीनाम् ईक्षणीयः अहो रूपम् अहो महिमेत्य् एवम् आश्चर्येण विलोकनीयः सन्न् अर्हणम् उपपदे प्राप । एष जताम् आत्मा मम दृशि-गोचरो दृष्टि-विषयः सन्न् आविः प्रकटो वर्तते । अहो मे भाग्यम् इति भावः ॥४१॥

———————————————————————————————————————

**जीव-गोस्वामी (क्रम-सन्दर्भः) : **तद् एवं सर्व-शुभ-स्वभावत्वम् उक्त्वा सर्व-पूज्यत्व-सर्व-मनोहरत्व-सर्व-दुर्लभ-दर्शनत्वान्य् आह—मुनि-गणेति । आत्मा परमात्मा _॥_४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, सम्प्रति प्रत्यक्षीकृतं मद्-भाग्यम् एव तत्-प्राप्तेर् आवश्यकत्वं कथयतीत्य् आह मुनीति । अन्तः-सदसि सभा-मध्ये युधिष्ठिरस्य राजसूये एषां मुनि-गणादीनाम् ईक्षणीयः अहो रूपम् अहो महिमेत्य् एवम् आश्चर्येण विलोकनीयः सन् उपपेदे प्राप यः स एष ममात्मा मत्-प्राण-नाथः सम्प्रति मम दृशि गोचर एव मत्-प्रार्थितं ददान एवास्ते इति ॥४१॥

———————————————————————————————————————

**बलदेव-विद्यभूषणः (वैष्णवानन्दिनी) : **सर्वाभ्यच्यत्वं स्मरंस् तद् एव स्वप्राप्यं रूपं प्रार्थयते—अम्भः-सदसि सभामध्ये युधिष्ठिरस्य राजसूये यज्ञे मुनिगणादीनाम् अहो लावण्यम् अहो महिमा इत्य् एवम् ईक्षणीयः सन्न् अर्हणम् अग्र-पूजाम् उपपेदे, स एष आत्मा विश्वान्तर्यामी विभु-विज्ञानानन्दः कृष्णो मम दृग्-गोचरः सन् आविरास्ते, मदीयं भाग्यं महद् इति भावः ॥४१॥

**॥।**

॥ १.९.४२ ॥

**तम् इमम् अहम् अजं शरीर-भाजां**

**हृदि हृदि धिष्ठितम् आत्म-कल्पितानाम् ।**

**प्रतिदृशम् इव नैकधार्कम् एकं**

**समधि-गतोऽस्मि विधूत-भेद-मोहः ॥**

**श्रीधर-स्वामी (भावार्थ-दीपिका) : **सोऽहं कृतार्थोऽस्मीत्य् आह—तम् इमम् अजं सम्यग् अधिगतः प्राप्तोऽस्मि । सम्यक्त्वम् आह—विधूत-भेद-मोहः । तद्-अर्थं भेदस्यौपाधिकत्वम् आह—आत्म-कल्पितानां स्वयं निर्मितानां शरीर-भाजां प्राणिनां हृदि हृदि प्रति-हृदयं धिष्ठितम् अधिष्ठितम् । अधिष्ठाय स्थितम् इति यावत् । अ-कार-लोपस् त्व् आर्षः । नैकधा अनेकधा । अधिष्ठान-भेदाद् अनेकधा भातम् इत्य् अर्थः । अत्र दृष्टान्तः—सर्व-प्राणिनां दृशं दृशं प्रत्येकम् एवार्कम् अनेकधा प्रतीतम् इवेति ॥४२॥

———————————————————————————————————————

**जीव-गोस्वामी (क्रम-सन्दर्भः) : **परमात्मत्व-स्थापनाय तत्र विभूमत्वं दर्शयन् स्वम् अत्युपकल्पनम् एवोपसंहरति—तम् इति । तम् इमम् अग्रत एवोपविष्टं श्री-कृष्णं व्यष्ट्य्-अन्तर्यामि-रूपेण निजांशेन शरीर-भाजां हृदि हृदि धिष्ठितम् । 


> केचित् स्व-देहान्तर् हृदयावकाशे  
> प्रादेश-मात्रं पुरुषं वसन्तम् ॥ [भा।पु। २.२.८] 

इत्य्-उक्त-दिशा तत्-तद्-रूपेण भिन्न-मूर्तिमत्सु[^८१] वसन्तम् अप्य् एकम् अभिन्न-मूर्तिम् एव समधि-गतोऽस्मि । अयं परमानन्द-विग्रह एव व्यापकः स्वान्तर् भूतेन निजाकार-विशेषेणान्तर् यामितया तत्र तत्र स्फुरतीति विज्ञातवान् अस्मि, यतोऽहं विधूत-भेद-मोहः । अस्यैव कृपया दुरीकृतो भेद-मोहः । भगवद्-विग्रहस्य व्यापकत्वासम्भावना-जनित-तन्-नानात्व-ज्ञान[^८२]-लक्षणो मोहो यस्य तथा-भूतोऽहम् । 

[^८१]:
    मूर्तिवद् (क, ख, अन्द् प्रेफ़ेरेद् इन् भगवत्-सन्दर्भ)


[^८२]:
    विज्ञान- (ग, झ)


तेषु व्यापकत्वे हेतुः—आत्म-कल्पितानाम्, आत्मन्य् एव परमाश्रये प्रादुष्कृतानाम् । तत्र दृष्टान्तः—प्रतिदिशं[^८३] इति । प्राणिनां नाना-देश-स्थितानाम् अवलोकनम् अवलोकनं प्रति, यथैक एवार्को[^८४] वृक्ष-कुड्याद्य्-उपरि-गतत्वेन तत्रापि कुत्रचिद् अव्यवधानः सम्पूर्णत्वेन स-व्यवधानस् त्व् असम्पूर्णत्वेनानेकधा दृश्यते, तथेत्य् अर्थः । दृष्टान्तोऽयम् एकस्यैव तत्र तत्रोदय इत्य् एतन्-मात्रांशे । वस्तुतस् तु श्री-भगवद्-विग्रहोऽचिन्त्य-शक्त्या तथा भासते, सूर्यस् तु दूरस्थ-विस्तीर्णात्मता-स्वभावेनेति विशेषः ।

[^८३]:
    प्रतिदृशम्


[^८४]:
    एवार्के (इ अम् फ़ोल्लोwइन्ग् थे भगवत्-सन्दर्भ रेअदिन्ग् हेरे)


अथवा तं पूर्व-वर्णित-स्वरूपम् इमम् अग्रत एवोपविष्टं शरीर-भाजां हृदि हृदि सन्तम् अपि समधिगतोऽस्मि । यद्यप्य् अन्तर्यामि-रूपम् एतस्माद् रूपाद् अन्याकारं, तथाप्य् एतद्-रूपम् एवाधुना तत्र तत्र तथा[^८५] पश्यामि । सर्वतो महा-प्रभावस्य तस्य रूपस्याग्रतोऽन्यस्य रूपस्य स्फुरणाशक्तेर् इति भावः । अत्र दृष्टान्तो देश-भेदेऽप्य् अभेद-बोधनाय ज्ञेयः, न तु पूर्णापूर्णत्व-विवक्षायै । 

[^८५]:
    नोत् इन् भगवत्-सन्दर्भ।


अमीलित-दृग् व्यधारयत् [भा।पु। १.९.३०] इति, कृष्ण एवं भगवति मनो-वाक्-काय-वृत्तिभिः [भा।पु। १.९.४३] इत्य् उपक्रमोपसंहारादिभिर् अत्र श्री-विग्रह एव प्रस्तूयते । ततो नेदं पद्यं ब्रह्म-परं व्याख्येयम् इति[^८६] ॥४२॥ [भगवत्-सन्दर्भ ३१]

[^८६]:
    तद् एवं परिच्छिन्नत्वापरिच्छिन्नत्वयोर् युगपत्-स्थितेर् अचरं चरम् एव च [गीता १३.१५] इत्य् एतद् अप्य् अत्र सुसङ्गच्छते । अतो विभुत्वेऽपि लीलाया याथार्थ्यं सिद्ध्यति ॥ चोन्च्लुदिन्ग् सेन्तेन्चे इन् भगवत्-सन्दर्भ।


———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु कथं तर्हि मे रतिर् अस्त्व् इत्य् एक-वारम् अपि युष्मत्-प्रयोगेण न ब्रूषे किन्तु प्रतिश्लोकम् एव । विजय-सखे विजय-रथ-कुटुम्बे मे रतिर् अस्तु । चरण-रतिः परमस्य तस्य मेऽस्तु स भवतु मे भगवान् गतिर् इति तच्-छब्द-प्रयोगेणेवेति तत्राह—तम् इति । 

तं पार्थ-सारथिं प्रग्रह-प्रतोदालङ्कृत-धाम-दक्षिण-करं मम हृदि स्फुरन्तम् एव इमम् अधिगतोऽस्मि, न त्व् इमम् एव तम् । तस्यैव हृदि अयं प्रवेष्टुं न शक्नोतीति भावः । तं कीदृशम् ? अजं न जायते इत्य् अजः, तं न केवलं तदानीं युद्ध-काले एव तादृश-स्वरूपो मच्-चक्षुषोर् अग्रे स जातोऽपि तु युद्धात् पूर्वम् अपि स्वाभाविकेन मम रथेन मम हृदि तथा भात आसीद् एवेति भावः । तेनात्र न मम दोषः, किन्तु हृदि-स्थः परमेश्वरो यं यं यथा स्फोरयति भद्रम् अभद्रं वा, स तथैवासास् ते इत्य् आह—शरीर-भाजां जीवानां हृदि हृदि धिष्ठितम्, अ-कार-लोपश् छान्दसः । आत्मनां स्वयम् एव कल्पितानां यथाग्नेः क्षुद्रा विस्फुलिङ्गा व्युच्चरन्ति [बृ।आ। उ। २.१.२०] इति श्रुतेः । 

न चाहं हृदि-स्थं तत्-पद-वाच्यं पार्थ-सारथिम् अन्यं तथा पुरस्थम् इदं पद-वाच्यं चतुर्भुजम् अन्यं जानामीत्य् आह—प्रतीति । आकाश-स्थम् एकम् अर्कम् अपि जनानां प्रतिदृशम् अवलोकनं प्रति नैकधा अनेकधा, “अयं मन्-मूर्धोपरि अर्कः” इति प्रतिमूर्धोपरि-स्थम् अर्कं तत्-तद्-दृष्टि-भेदाद् अनेकधा भातम् इवेति । विधूतो दुरीकृतो भेद-रूपो मोहो येन सः । 

अयम् अर्थः—मम हृदि तथा युधिष्ठिरादीनां वसुदेवादीनाम् उद्धवादीनां नन्दादीनां गोपिकानां च हृदि भाव-भेदेन प्रेम-तारतम्येन च पृथक्-पृथक्-लीलतयैव यद्यपि स्फुरति, तद् अप्य् एक एव कृष्ण इति जानामि । तथा तेषां तत्-तत्-प्रेम्णां तत्-तद्-भावानां चोत्कर्ष-तारतम्यं सर्वम् अहं जानाम्य् एव । तद् अपि मे पार्थ-सारथाव् एव स्वाभाविक्यासक्तिः । तां त्यक्तुं नैव शक्नोमि । पुर-स्थितेऽस्मिंश् चतुर्भुज-रूपे धारणापि कृता, साप्य् अकिञ्चित्करीवाभूद् इति ॥४२॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु पार्थ-सारथिम् एव माम् अर्थयसे, योगिनस् तु प्रादेश-मात्रं तत्त्वं चिन्तयन्ति, केचित् स्व-देहान्तर् हृदयावकाशे प्रादेश-मात्रं पुरुषं वसन्तम् [भा।पु। २.२.८] इति-स्मरणात् । तं किम् अनयो रूपयोर् भेदोऽस्ति? तत्राह—तम् इति । तं पार्थ-सारथिम् एवेमं हृद्-गतं प्रादेश-मात्रं समधि-गतो जानन्न् अस्मि । स एव स्वांशेन तन्मात्र इत्य् अर्थः । कीदृशोऽहम् इत्य् आह—विधूतो भेद-रूपो मोहो यस्य सः । एकोऽपि सन् बहुधा योऽवभाति [गो।ता।उ। पूर्व। ३२] इति श्रुतेः । तम् इमं च कीदृशम् इत्य् आह—अजं नूतन-देह-लाभ-शून्यं नित्य-मूर्तिम् इत्य् अर्थः । आत्मना स्वेनैव कल्पितानां निर्मितानां शरीर-भाजां जीवानां हृदि हृदि धिष्ठितं नियामकतया स्थितम् । अलोप आर्षः । शरीर-भाक्त्वेन जीवानां निर्माणम् इहोक्तं, यथाग्नेः क्षुद्रा विस्फुलिङ्गा व्युच्चरन्ति [बृ।आ।उ। २.१.२०] इति, सर्व-भूतान्तरात्मा [ब्रह्म-विद्योप। १०५] इति च श्रुतेः । कथं? प्रतिदृशं प्रतिनेत्रम् अनेकधा दृश्यमानम् एकम् अर्कम् इव । न च मोक्षे जीवेशयोर् भेदो निषिद्धः, निरञ्जनः परमं साम्यम् उपैति [मु।उ। ३.१.३] इति तत्र तस्य श्रुतत्वात् ॥४२॥

**॥।**

॥ १.९.४३ ॥

**सूत उवाच—**

**कृष्ण एवं भगवति मनो-वाग्-दृष्टि-वृत्तिभिः ।**

**आत्मन्य् आत्मानम् आवेश्य सोऽन्तः-श्वास उपारमत् ॥**

**श्रीधर-स्वामी (भावार्थ-दीपिका) :** मनो-वाग्-दृष्टीनां वृत्तिभिः । परमात्मनि श्री-कृष्णे । अन्तर् एव विलीनः श्वासो यस्य सः ॥४३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : एवम् आत्मनि** हृदि स्थिते **कृष्णे,** पार्थ-सारथाव् इत्य् अर्थः । **आत्मानं** स्वम् **आवेश्य** आवेश-युक्तं कृत्वा । **अन्तर्** एव लीनः **श्वासो** यस्य सः । बहिर् वृत्तेर् **उपरराम** ॥४३॥

———————————————————————————————————————

**बलदेव-विद्यभूषणः (वैष्णवानन्दिनी) : **आत्मनि विभु-विज्ञानानन्दे कृष्णे भगवत्य् एवं पार्थ-सारथित्वेन विज्ञाते मन-आदि-वृत्तिभिर् आत्मानं स्वमावेश्य निरतं कृत्वा पूरकेणान्तः-श्वासः सन्न् उपारमत् निवृत्तिम् अगात् । भीष्मस्य परमार्त्यैकान्तित्वात्-तत्-प्राणादेर् इहैव विगमः, स तु विशुद्धः पुरःस्थं कृष्णं प्रापेत्य् आर्त-भाग-याज्ञवल्क्य-प्रश्नोत्तरा-द्वेदितव्यम्, एतच् च स्पष्टौ ह्य् एकेषाम् [वे।सू। ४.२.१३] इति सूत्र-भाष्ये निर्णीतं द्रष्टव्यम् । एवम् अस्पन्दासुर्यथा तरुः [भा।पु। १२.६.९] इत्य् अत्र परीक्षितोऽपि तादृशस्य व्याख्येयम् ॥४३॥

**॥।**

॥ १.९.४४ ॥

**सम्पद्यमानम् आज्ञाय भीष्मं ब्रह्मणि निष्कले ।**

**सर्वे बभूवुस् ते तूष्णीं वयांसीव दिनात्यये ॥**

**श्रीधर-स्वामी (भावार्थ-दीपिका) : निष्कले** निरुपाधौ परात्मनि । **संपद्यमानं** मिलितम् **आज्ञाया** आलक्ष्य । **वयांसि** पक्षिण इव ॥४४॥

———————————————————————————————————————

**जीव-गोस्वामी (क्रम-सन्दर्भः) : **सम्पद्यमानम् इति । **निष्कल**-**ब्रह्म**-शब्देन मायातीतो नराकृति-पर-ब्रह्म-भूतः श्री-कृष्ण एवोच्यते । तस्मिन् सम्पद्यमानता तत्-सङ्गतिर् एव । तथोक्तं सप्तमे—


> अधोक्षजालम्भम् इहाशुभात्मनः  
> शरीरिणः संसृति-चक्र-शातनम् ।  
> तद् ब्रह्म-निर्वाण-सुखं विदुर् बुधास्  
> ततो भजध्वं हृदये हृद्-ईश्वरम् ॥ [भा।पु। ७.७.३७] इति ।

अत्र भीष्मस्य वसुत्वात्— यावद्-अधिकारम् अवस्थितिर् आधिकारिकाणां [वे।सू। ३.३.३३] इत्य् अधिकरण-विरोधः स्याद् इति चेन्, न । लीलया स्वांशेन तत्राप्य् अवस्थिति-सम्भवात् । तस्य सर्वेषु लोकेषु कामाचारो भवति [छा।उ। ७.२५.२] इति मुक्ति-विशेष-प्रतिपादक-श्रुतेश् च । एवम् एव महाभारताविरोधोऽपि स्यात् ॥४४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं भीष्मः स्वाभिलषितं पार्थ-सारथिं प्राप, लोकास् तु तद्-अविद्वांसो **भीष्मो ब्रह्मणि** लीनो **बभूव** इति जानन्ति स्मेत्य् आह—सम्पद्येति । अज्ञाने दृष्टान्तः—**वयांसि** पक्षिणः **दिनस्यात्यये** अवसाने सति दिनं न दृष्टम् इति दिनस्य स्वरूप-ध्वंसम् एव ज्ञात्वा यथा **तुष्णीं भवन्ति** न शब्दायन्त इत्य् अर्थः । न तु वस्तुतो दिनं नश्यति, तत्-क्षणेऽपि वर्षान्तरे तस्य स्थितेर् अवगमात् याम-चतुष्टयानन्तरं तत्रापि पुनर् आगमात् । एवं भीष्मस्याप्य् अत्यये भीष्मो मुक्त इत्य् अज्ञा विदन्ति । विज्ञास् तु तदैव प्रकट-प्रकाशे रथ-चरण-पाणिना कृष्णेन भूमौ धावता सह भीष्मो युध्यत एवेति पुनर् आगामि-कृष्णावतारे तेन सह भीष्म आविर्भविष्यत्य् एवेति जानन्ति । 

यद् वा, निष्कं पदकं लाति तस्मिन् ब्रह्मणि श्री-कृष्ण इत्य् अर्थः । ब्रह्म-सायुज्य-प्राप्तिस् तु न व्याख्येया । नित्य-पार्षद-भीष्मेण फलाभिसन्धि-रहिताया रतेर् वाञ्छितत्वात् मोक्षस्याकामितत्वात् भगवतापि बलाद् अकामित-फल-दानानौचित्यात् ॥४४॥

———————————————————————————————————————

**बलदेव-विद्यभूषणः (वैष्णवानन्दिनी) : **तदा श्रुत-भीष्माभ्य् अर्थनाः सर्वे मुनि-प्रभृतयो निष्कले पदकाभरणधारिणे कृष्णे ब्रह्मणि भीष्मं संपद्य-मानं मिलन्तम् आज्ञाय तूष्णीं बभूवुः—


> निष्कमन्त्री साष्ट-हेमशते दीनार-कर्षयोः ।   
> वक्ष्गोलङ्करणे हेम-पात्रे हेम-पलेऽपि च ॥ इति मेदिनी । 

वयांसि पक्षिणः ॥४४॥

**॥।**

॥ १.९.४५ ॥

**तत्र दुन्दुभयो नेदुर् देव-मानव-वादिताः ।**

**शशंसुः साधवो राज्ञां खात् पेतुः पुष्प-वृष्टयः ॥**

**श्रीधर-स्वामी (भावार्थ-दीपिका) :** देवैर् मानवैश् च वादिताः । राज्ञां मध्ये ये साधवोऽनुसूयवः ॥४५॥

———————————————————————————————————————

**जीव-गोस्वामी (क्रम-सन्दर्भः) : **तत्रेति **राज्ञां** सभायाम् इति शेषः । **साधवो** मुन्य्-आदयः ॥४५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** राज्ञां मध्ये साधवोऽनसूयवः ॥४५॥

———————————————————————————————————————

**बलदेव-विद्यभूषणः (वैष्णवानन्दिनी) : **राज्ञां मध्ये ये साधवोऽनसूयवस्ते तस्य यशः शशंसुर् ऊचुः ॥४५॥

**॥।**

॥ १.९.४६ ॥

**तस्य निर्हरणादीनि सम्परेतस्य भार्गव ।**

**युधिष्ठिरः कारयित्वा मुहूर्तं दुःखितोऽभवत् ॥**

**श्रीधर-स्वामी (भावार्थ-दीपिका) : निर्हरणादीनि** दाह-संस्कारादीनि । **सम्यक्** परेतस्य, मुक्तस्यापीत्य् अर्थः ॥४६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : निर्हरणादीनि** संस्कारान् । **सम्परेतस्य** इति नित्य-पार्षदे भीष्मे वसोः प्रवेशात् तस्यैव देह-त्यागो भगवता दर्शितः । यावद् अधिकारम् अवस्थितिर् आधिकारिकाणां [वे।सू। ३.३.३३] इति न्यायेन तस्यैवांशेन वसुत्वे च स्थितिर् भगवल्-लोके प्राप्तिश् च । अतः सम्यक् परं परमेश्वरम् इतस्य प्राप्तस्येति व्याख्येयम् । तस्य सर्वेषु लोकेषु काम-चऋओ भवति [छा।उ। ७.२५.२] इति मुक्ति-विशेष-प्रतिपादक-श्रुतेः । नित्य-पार्षद-भूतस्य भीष्मस्य त्व् अप्रकट-लीलायां पार्थसारथि-प्राप्तिर् उक्तैव । अत एव तत्र सोऽन्तः श्वासः प्राणो यस्य तथा-भूतः सन्न् उपारमत् प्रकट-प्रकाशाद् उपरतोऽभूद् इति । तत्रार्थः सम्मतः देहं तत्याज प्राणांस् तत्याजेत्य्-आद्य् अनुक्तेर् इति । **मूहूर्तं दुःखित** इति लोक-व्यवहार-रक्षार्थम् ॥४६॥

———————————————————————————————————————

**बलदेव-विद्यभूषणः (वैष्णवानन्दिनी) : **तस्य भीष्म-देहस्य निर्हरणादीनि कर्माणि कारयैत्वा, कीदृशस्य? सम्परे तस्य त्यक्त-प्राणस्य, युधिष्ठिरो लोकरीतिम् आश्रित्य दुःखितोऽभवत्, इदम् इह बोध्यम्—भीष्मः कृष्णं प्राप, सम्यक् परं कृष्णम् इतस्येत्य् अर्थात् । तत्-प्रविष्टौ वसुस्तु स्वर्गम् अगाद् अधिकारान्ते तस्य मोक्षो भावी, यावद् अधिकारम् अवस्थितिर् आधिकारिकाणाम् [वे।सू। ३.३.३३] इति न्यायाद् इति ॥४६॥

**॥।**

॥ १.९.४७ ॥

**तुष्टुवुर् मुनयो हृष्टाः कृष्णं तद्-गुह्य-नामभिः ।**

**ततस् ते कृष्ण-हृदयाः स्वाश्रमान् प्रययुः पुनः ॥**

**श्रीधर-स्वामी (भावार्थ-दीपिका) : तस्य गुह्य-नामभिर्** वेदोक्तैः । कृष्ण एव हृदयं येषां ते **कृष्ण-हृदयाः** ॥४७॥

———————————————————————————————————————

**जीव-गोस्वामी (क्रम-सन्दर्भः) : गुह्य-नामभिर्** दुस्तर्क्य-महिम-व्यञ्जक-नामभिः कृष्ण-गोविन्देत्य्-आदिभिः ॥४७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : तद्-गुह्य-नामभिः,** हे भक्त-वत्सल कृष्ण प्रेमाधीन नमस् त्वच्-चातुर्यायैवेति ॥४७॥

———————————————————————————————————————

**बलदेव-विद्यभूषणः (वैष्णवानन्दिनी) : **तस्य गुह्यनाम् अभिर् भक्त-बन्धु-भक्ताधीनेत्य्-आदिभिः ॥४७॥

**॥।**

॥ १.९.४८ ॥

**ततो युधिष्ठिरो गत्वा सह-कृष्णो गजाह्वयम् ।**

**पितरं सान्त्वयाम् आस गान्धारीं च तपस्विनीम् ॥**

**श्रीधर-स्वामी (भावार्थ-दीपिका) : पितरं** धृतराष्ट्रम् । **तपस्विनीं** सन्तापवतीम् ॥४८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पितरं धृतराष्ट्रम् ॥४८॥

———————————————————————————————————————

**बलदेव-विद्यभूषणः (वैष्णवानन्दिनी) : **पितरं धृतराष्ट्रं, तपस्विनीं पुत्र-शोकाकुलाम् ॥४८॥

**॥।**

॥ १.९.४९ ॥

**पित्रा चानुमतो राजा वासुदेवानुमोदितः ।**

**चकार राज्यं धर्मेण पितृ-पैतामहं विभुः ॥**

**श्रीधर-स्वामी (भावार्थ-दीपिका) : राजा** युधिष्ठिरः । **अनुमतो**ऽनुज्ञातः ॥४९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **पित्रा धृतराष्त्रेणा ॥४९॥

इति सारार्थ-दर्शिन्यां हर्षिण्यां भक्त-चेतसाम् ।

नवमोऽत्र प्रथमे सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : **पित्रा धृतराष्ट्रेण ॥४९॥

> \


इति श्री-वैष्णवानन्दिन्यां प्रथम-स्कन्ध-टिप्पन्यां नवमोऽध्यायः ॥९॥

**॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां प्रथम-स्कन्धे

युधिष्ठिर-राज्य-प्रलम्भो नाम

नवमोऽध्यायः

॥९॥

**॥।**

> 

(१.१०)


## अथ दशमोऽध्यायः


### भगवतः श्री-कृष्णस्य द्वारका-गमनम् ।

**॥ १.१०.१ ॥**

**शौनक उवाच—**

**हत्वा स्व-रिक्थ-स्पृध आततायिनो**

**युधिष्ठिरो धर्म-भृतां वरिष्ठः ।**

**सहानुजैः प्रत्यवरुद्ध-भोजनः**

**कथं प्रवृत्तः किम् अकारषीत् ततः ॥**

**श्रीधर-स्वामी (भावार्थ-दीपिका) :**

दशमे कृत-कार्यस्य हस्तिनापुरो हरेः ।

स्त्रीभिः संस्तूयमानस्य वर्ण्यते द्वारकागमः ॥

राज्यं च-कारेत्य् उक्तं, ततः पृच्छति—**हत्वेति** । **स्वस्य रिक्थे** धने **स्पर्धन्ते** स्म ये ते तथा । यद् वा, स्व-रिक्थाय स्पृत् सङ्ग्रामो येषाम्  एव धनादि-हरणाद् **आततायिनः,** तान् **हत्वा** । **प्रत्यवरुद्ध-भोजनो** बन्धु-वध-दुःखेन सङ्कुचित-भोगो, राज्य-लाभेन प्राप्त-भोगो वा । **कथं** राज्ये **प्रवृत्तः** ? प्रवृत्तो वा **ततः किम् अकार्षीत्**? ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

नास्य निष्कण्टके राज्ये पाण्डवं स्व-पुरीं हरेः ।

गच्छतः कुरु-नारीभिः स्तुतिर् दशम उच्यते ॥

वासुदेवानुमोदेनैव राज्य-प्रवृत्ति-प्रजा-पालनादिकं सामान्यतो ज्ञात्वापि विशेषं जिज्ञासुः पृच्छति—हत्वेति । **स्वस्य रिक्थे** धने **स्पर्धन्ते** स्म ये, तान् । शत्रुभिर् अवरुद्धं यदासीति, तत् तेभ्यः सकाशात् **प्रत्यवरुद्धं** पुनश् च स्व-वशीकृतं **भोजनं** भोगो येन सः ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

राज्ये युधिष्ठिरं न्यस्य गोविन्दे हत-कण्टके । \
गच्छन् द्वारावतीं स्त्रीभिः संस्तुतो दशमे मुहुः ॥ \


कृष्ण-तद्-भक्तयोः कथास्व वितृप्तः पुनः पृच्छति—**हत्वेति** । **स्वस्य रिक्थे** धने ये स्पर्धन्ते स्म, तान् धनापहारित्वाद् आततायिनो दुर्योधनादीन् **हत्वा** । शत्रुभिर् यद् अवरुद्धं तत् तेभ्यः सकाशात् **प्रत्य् अवरुद्धं** पुनर् वशीकृतं **भोजनं** भोगो येन सः ॥१॥

> **॥।**

**॥ १.१०.२ ॥**

**सूत उवाच—**

**वंशं कुरोर् वंश-दवाग्नि-निर्हृतं**

**संरोहयित्वा भव-भावनो हरिः ।**

**निवेशयित्वा निज-राज्य ईश्वरो**

**युधिष्ठिरं प्रीत-मना बभूव ह ॥**

**श्रीधर-स्वामी (भावार्थ-दीपिका) : **राज्य-प्रवृत्तौ श्री-कृष्णस्य प्रीतिं पर्यालोच्य प्रवृत्त इत्य् आशयेनोत्तरम् आह । **वंशं कुरोः सम्रोहियत्वा** परीक्षिद्-रक्षणेन संरोह्य अङ्कुरितं कृत्वा । कथं-भूतम् ?**वंश-दवाग्नि-निर्हृतं** वंश एव दवो वनं, तस्माद् उद्भूतो यः क्रोध-रूपोऽ**ग्निः,** तेन **निर्हृतं** दग्धम् । निज-राज्ये निवेश्य च ॥२॥

———————————————————————————————————————

**जीव-गोस्वामी (क्रम-सन्दर्भः) : वंशम्** इत्य् अस्य टीकायां राज्य-प्रवृत्तेर् उत्तरम् आहेत्य् अन्वयः ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्री-कृष्णस्य प्रीतिं पर्यालोच्यैव प्रवृत्त इत्य् आशयेनोत्तरम् आह—**कुरोर् वंशं वंश-दवाग्निना **इव **निर्हृतं** निर्दग्धं **संरोहयित्वा** परीक्षिद्-रक्षणेन संरोह्य, दवो वनं वंशानां वनम्, यथा स्व-सङ्घर्षोत्थेनाग्निना दह्यते, तथैव कुरोर् वंशम् अपि परस्पर-क्रोधोत्थ-युद्धेन हतम् इत्य् अर्थः । **भवं** महा-देवम् अपि **भावयति** स्व-लीलां ध्यापयतीति सः ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : **भगवत्-प्रीतिं विलोक्य राज्ये प्रवृत्त इति भावेनोत्तरम् आह—**कुरु-वंशं वंश-दवाग्निन् एव निर्हृतं** निर्दग्धं **संरोहयित्व** परीक्षिद्-रक्षणेन स्फुरितं कृत्वा इत्य् अर्थः । वेणूनां वनं यथा मिथः सङ्घर्षोत्थेनाग्निना दग्धं भवेद् एवं कुरूणां वृन्दम् अपि क्रोधोत्थेन युद्धेन हतम् इत्य् अर्थः । भवं शिवम् अपि भावयति स्व-लीलाम् इति **भव-भावनः** । हरति स्व-भक्तानां दुःखम् इति **हरिः** ॥२॥

> **॥।**

**॥ १.१०.३ ॥ **

**निशम्य भीष्मोक्तम् अथाच्युतोक्तं**

**प्रवृत्त-विज्ञान-विधूत-विभ्रमः ।**

**शशास गाम् इन्द्र इवाजिताश्रयः**

**परिध्य्-उपान्ताम् अनुजानुवर्तितः ॥**

**मध्वाचार्यः (भागवत-तात्पर्यम्) : **


> अमात्या मन्त्रिणो दूताः श्रेणयश् च पुरोहिताः ।  
> पुरञ्जन-पदं चेति सप्त-प्रणिधयः स्मृताः ॥ इति ब्राह्मे ॥३॥

———————————————————————————————————————

**श्रीधर-स्वामी (भावार्थ-दीपिका) : **प्रवृत्तौ हेतुम् उक्त्वा किम् अकार्षीत् ? इत्य् अस्योत्तरम् आह । **प्रवृत्तं** यद् **विज्ञानं** पर्मेश्वराधीनं जगन् न स्वतन्त्रम् इत्य् एवं-भूतं तेन **विधूतो विभ्रमो**ऽहङ्कार्तेत्य् एवं-भूतो मोहो यस्य सः । **अनुजैर् अनुवर्तितः** सेवतः सन् । **अजितः** श्री-कृष्ण एव्**आश्रयो** यस्य सः । **परिधिः** समुद्रस् तत्-पर्यन्तां **गां** पृथिवीं पालयाम् आस ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : निशम्य **इति । **प्रवृत्तं** यद् **विज्ञानं** परमेश्वराधीनं जगन् न स्वतन्त्रम् इत्य् एवं-भूतं तेन **विधूतो विभ्रमो**ऽहं कर्तेत्य् एवं-भूतो मोहो यस्य सः । **गां **पृथ्वीं स्वर्गं च । **अजितः** श्री-कृष्णः उपेन्द्रश् च **परिधयः** समुद्राद् ऊर्ध्वगं दिङ्-मण्डलं च **अनुजानाम् अनुवर्तिता** अनुवृत्तिर् यस्मिन् । पक्षे, अनुजेनोपेन्द्रेणानुवृत्तिं प्रापिताः ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : **किम् अकार्षीत् ? इत्य् अस्योत्तरम् आह—**निशम्य** इति । **प्रवृत्तं** यद्-**विज्ञानं** परेशाधीनो लोको न स्वतन्त्र इत्य् एवं-भूतेन **विधूतो विभ्रमः** स्वतन्त्र-कर्तृत्वाभिमानो यस्य सः । **गां** पृथिवीं स्वर्गं च । **अजिताश्रयः** कृष्ण-सहायश् च **परिधयो**ऽर्णवा उर्ध्वग-दिशश् च । **अनुजानां** भीमादीनाम् **अनुवर्तिता** यस्मिन् सः । पक्षे, अनुजेनोपेन्द्रणानुवृत्तिं प्रापितः ॥३॥

**॥।**

**॥ १.१०.४ ॥ **

**कामं ववर्ष पर्जन्यः सर्व-काम-दुघा मही ।**

**सिषिचुः स्म व्रजान् गावः पयसोधस्वतीर् मुदा ॥**

**श्रीधर-स्वामी (भावार्थ-दीपिका) : **तस्य राज्यम् अनुवर्णयति—**कामम्** इति त्रिभिः । **मही** **सर्व-काम-दोग्ध्री** बभूव । **व्रजान्** गोष्ठानि । **ऊधस्वतीर्** ऊधस्वत्यः ऊधः क्षीराशयः, तद्वत्यः स्थूलोधस इत्य् अर्थः । **सिषिचुर्** अभ्यषिञ्चन् ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_ **

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **ऊधस्वतीः** स्थूलाः पीनवत्यः ॥

———————————————————————————————————————

**बलदेव-विद्यभूषणः (वैष्णवानन्दिनी) : **राज्ये सुख-समृद्धिम् आह—**कामम्** इति । **ऊधस्वतीः** स्थूल-पीनवत्यः ॥४॥

> **॥।**

**॥ १.१०.५ ॥ **

**नद्यः समुद्रा गिरयः स-वनस्पति-वीरुधः ।**

**फलन्त्य् ओषधयः सर्वाः कामम् अन्वृतु तस्य वै ॥**

**श्रीधर-स्वामी (भावार्थ-दीपिका) : अन्वृतु** ऋताव् ऋतौ ॥५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : अन्वृतु** सर्वेषु ऋतुषु । **तस्य** युधिष्ठिरस्य ॥५॥

> **॥।**

**॥ १.१०.६ ॥ **

**नाधयो व्याधयः क्लेशा दैव-भूतात्म-हेतवः ।**

**अजात-शत्राव् अभवन् जन्तूनां राज्ञि कर्हिचित् ॥**

**श्रीधर-स्वामी (भावार्थ-दीपिका) : आधयो** मनो-व्यथाः । **व्याधयो** रोगाः । **क्लेशाः** शीतोष्णादि-कृताः । **दैवं भूतानि चात्मा हेतुर्** येषाम्  आधिदैविकादीनां ते **जन्तूनां** **नाभवन्** ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **६॥

———————————————————————————————————————

**बलदेव-विद्यभूषणः (वैष्णवानन्दिनी) : आधयो** मानस-पीडाः, **व्याधयो** ज्वरादयो रोगाः । **क्लेशाः** काम-क्रोध-लोभ-मोहादयः । **दैवादयो हेतवो** येषां ते । **दैव**-हेतुर् अनावृष्ट्य्-आदिः, **भूत**-हेतुर् उन्मादादिः, **आत्म**-हेतुः कुष्ठादिः ॥६॥

> **॥।**

**॥ १.१०.७ ॥ **

**उषित्वा हास्तिनपुरे मासान् कतिपयान् हरिः ।**

**सुहृदां च विशोकाय स्वसुश् च प्रिय-काम्यया ॥**

**श्रीधर-स्वामी (भावार्थ-दीपिका) : **इदानीं द्वारका-गमनं निरूपयितुम् आह—**उषित्वा** इति । **स्वसुः** सुभद्रायाः ॥७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : स्वसुः** सुभद्रायाः ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **अथ द्वार्वती-प्रयाणं वर्णयितुम् आह—**उषित्वा** इति । **स्वसुर्** भगिन्याः सुभद्रायाः॥७॥

> **॥।**

**॥ १.१०.८ ॥ **

**आमन्त्र्य चाभ्यनुज्ञातः परिष्वज्याभिवाद्य तम् ।**

**आरुरोह रथं कैश्चित् परिष्वक्तोऽभिवादितः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** **तं** युधिष्ठिरम् ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : तं** युधिष्ठिरम् **आमन्त्र्य** पृथया अभिवाद्य प्रणम्य तेन **परिष्वज्य** **अभ्यनुज्ञातो** दत्त-सम्मतिकः कृष्णो **रथम् आरुरोह** ॥८॥

> **॥।**

**॥ १.१०.९ ॥ **

**सुभद्रा द्रौपदी कुन्ती विराट-तनया तथा ।**

**गान्धारी धृतराष्ट्रश् च युयुत्सुर् गौतमो यमौ ॥**

**श्रीधर-स्वामी (भावार्थ-दीपिका) : युयुत्सुर्** धृतराष्ट्राद् वैश्यायां जातः । **गौतमः** कृपः । **यमौ** नकुल-सहदेवौ ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : युयुत्सुर्** धृतराष्ट्राद् वैश्यायां जातः । **गौतमः** कृपः ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : युयुत्सुर्** धृतराष्ट्राद् वैश्यायां पत्न्यां जातः पाण्डवानुयायी महावीरः, **गौतमः** कृपाचार्यः ॥९॥

> **॥।**

**॥ १.१०.१० ॥ **

**वृकोदरश् च धौम्यश् च स्त्रियो मत्स्य-सुतादयः ।**

**न सेहिरे विमुह्यन्तो विरहं शार्ङ्ग-धन्वनः ॥**

**श्रीधर-स्वामी (भावार्थ-दीपिका) : मत्स्य-सुता** उत्तरा । तस्याः पुनर् ग्रहणं गर्भ-रक्षक-कृष्ण-विरहे मोहाधिक्यात् । यद् वा, मत्स्य-सुता सत्यवती ॥१०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : मत्स्य-सुता** उत्तरा । तस्याः पुनर् ग्रहणं गर्भ-रक्षण-कृते मोहाधिक्यात् । यद् वा, मत्स्य-सुता सत्यवती ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : मत्स्य-सुता** सत्यवती ॥१०॥

> **॥।**

**॥ १.१०.११-१२ ॥ **

**सत्-सङ्गान् मुक्त-दुःसङ्गो हातुं नोत्सहते बुधः ।**

**कीर्त्यमानं यशो यस्य सकृद् आकर्ण्य रोचनम् ॥**

**तस्मिन् न्यस्त-धियः पार्थाः सहेरन् विरहं कथम् ।**

**दर्शन-स्पर्श-संलाप- शयनासन-भोजनैः ॥**

**श्रीधर-स्वामी (भावार्थ-दीपिका) : **तेषां कृष्ण-विरहासहनं कैमुत्य-न्यायेनाह—**सत्-सङ्गाद्** इति द्वाभ्याम् । **सतां सङ्गाद्** हेतोर् **मुक्तः** पुत्रादि-विषयो **दुःसङ्गो** येन सः । सद्भिः कीर्त्यमानं **रुचि-करं** यस्य **यशः** **सकृद्** अप्य् **आकर्ण्य** सत्-सङ्गं त्यक्तुं न शक्नोति । **दर्शनादिभिस्** **तस्मिन्** श्री-कृष्णे **न्यस्ता** अध्यस्ता **धीर्** येषां ते ॥११-१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

**प्रीति-सन्दर्भः ८८ :** स्नेह-स्थायि-भावम् आह—**सत्सङ्गाद्** इत्य्-आदि-चतुर्भिः । **विचेलुः** (१३) अर्हणाद्य्-आनयनार्थम् इतस् ततश् चलन्ति स्म । **अभद्रं** (१४) यात्रा-समये दुःशकुनं प्राभूद् इति **न्यरुन्धन्** (१४) आच्छादितवत्यः ॥११-१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : यस्य यशोऽपि हातुं बुधो नोत्सहते**, तस्य विरहं **पार्थाः** **कथं सहेरन्**? इत्य् अन्वयः । **रोचनं** रोचकम् । बुधः कीदृशः? **सत्-सङ्गान्** **मुक्तो दुःसङ्गो** येन सः, तेन सत्-सङ्गं विना दुःसङ्गो मद-मत्सरादि-हेतुर् नापयाति, तद्-अपगमेन विना भगवद्-यशो रोचकं दुस्त्यजं च न भवतीति सिद्धान्ते ध्वनितः । पार्थाः कीदृशाः ? **दर्शनादिभिस्** **तस्मिन्** कृष्णे एव **न्यस्त-धियः** ॥११-१२॥

———————————————————————————————————————

**बलदेव-विद्यभूषणः (वैष्णवानन्दिनी) : यस्य यशो**ऽपि **बुधो** **हातुं** **न सहते**, **तस्य विरहं पार्थाः कथं सहेरन्**? इति सम्बन्धः । **रोचनं** रोचकं । बुधः कीदृशः? इत्य् आह–**सद्** इति । **सत्-सङ्गं** विना मद-मत्सरादि-हेतुर् **दुःसङ्गो** नापगच्छति । तद्-अपगमं विना तद् यशो रोचकं दुस्त्यजं च न स्याद् इति भावः ॥ पार्थाः कीदृशाः? **दर्शनादिभिस् तस्मिन् न्यस्त-धियः** ॥११-१२॥

> **॥।**

**॥ १.१०.१३ ॥ **

**सर्वे तेऽनिमिषैर् अक्षैस् तम् अनु द्रुत-चेतसः ।**

**वीक्षन्तः स्नेह-सम्बद्धा विचेलुस् तत्र तत्र ह ॥**

** **

**श्रीधर-स्वामी (भावार्थ-दीपिका) : **अत एव **अनिमिषैर्** नेत्रैस् **तत्र तत्र** अर्हणानयनाद्य्-अर्थं चलन्ति स्म । यतः स्नेहेन **सम्यग् बद्धाः** । अत एव **तम् अनु** **द्रुतानि** गतानि **चेतंसि** येषां, ते ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अत एव **अनिमिषैर् अक्षैस्** **तम्** एव **वीक्षमाणाः** । **अनु** वीक्षणानन्तरं **वि**क्लिन्न-**चेतसः** ततः **स्नेहेन** **सम्**यग् **बद्धाः** । अत एव **तत्र तत्र विचेलुः,** यत्र यत्र स चलति स्मेत्य् अर्थः ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **अत एव **अनिमिषैर् अक्षैस् तम्** एव **वीक्षमाणाः** । **अनु** वीक्षणानन्तरं **तत्र तत्र** **विचेलुः,** यत्र यत्र स चचाल ॥१३॥

> **॥।**

**॥ १.१०.१४ ॥ **

**न्यरुन्धन्न् उद्गलद् बाष्पम् औत्कण्ठ्याद् देवकी-सुते ।**

**निर्यात्य् अगारान् नोऽभद्रम् इति स्याद् बान्धव-स्त्रियः ॥**

**श्रीधर-स्वामी (भावार्थ-दीपिका) : अगारान् निर्याति** निर्गच्छति सति । **औत्कण्ठ्याद्** आसक्त्य्-अतिशयाद् धेतोर् **उद्गलत्** स्रवद् **बाष्पम्** अश्रु **न्यरुन्धन्** नेत्रेष्व् एव स्तम्भितवत्यः । तत्र हेतुः—**अभद्रं नो** **स्याद्** अमङ्गलं मा भूद् इत्य् एतद्-अर्थम् ॥१४॥

———————————————————————————————————————

**जीव-गोस्वामी (क्रम-सन्दर्भः) : निर्याति** इत्य् अश्रु-शोषकेण भयेनेत्य् अर्थः ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : अगारान् निर्याति** निर्गच्छति सति **औत्कण्ठ्याद्** धेतोर् **उद्गलन्तं** स्रवन्तं **बाष्पम्** अश्रु **न्यरुन्धन्** स्तम्भितवत्यः । तत्र हेतुः—**अभद्रं नो** **स्याद्** अमङ्गलं मा भूद् इत्य् एतद्-अर्थम् । अत्र उद्गलद् इति शतृ-प्रत्ययेन उद्-उपसर्गेण च यत्नतो निरुद्धान्य् अप्य् अश्रूणि सस्रुर् एव केवलम् अङ्ग-निवारणार्थं पटाञ्चलेन गोपयाञ्चक्रुर् इति लभ्यते ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : अगारान् निर्याति** सति **औत्कण्ठ्याद् उद्गलन्तं** **बाष्पं न्यरुन्धन्** स्तम्भयाञ्चक्रुः । **अभद्रं** मा भूद् इत्य् एतद्-अर्थम् । अत्र बाष्प-स्रवोऽभूद् एव, तं चावगुण्ठनेनावव्रुर् इत्य् अर्थः ॥१४॥

> **॥।**

**॥ १.१०.१५ ॥ **

**मृदङ्ग-शङ्ख-भेर्यश् च वीणा-पणव-गोमुखाः ।**

**धुन्धुर्य्-आनक-घण्टाद्या नेदुर् दुन्दुभयस् तथा ॥**

**श्रीधर-स्वामी (भावार्थ-दीपिका) : मृदङ्गादयो** दश वाद्य-भेदाः ॥१५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : मृदङ्गादयो** वाद्य-भेदाः ॥१५॥

———————————————————————————————————————

**बलदेव-विद्यभूषणः (वैष्णवानन्दिनी) : मृदङ्गादयो** वादित्र-भेदाः ॥१५॥

> **॥।**

**॥ १.१०.१६ ॥ **

**प्रासाद-शिखरारूढाः कुरु-नार्यो दिदृक्षया ।**

**ववृषुः कुसुमैः कृष्णं प्रेम-व्रीडा-स्मितेक्षणाः ॥**

**श्रीधर-स्वामी (भावार्थ-दीपिका) : प्रेम-व्रीडा-स्मित**-पूर्वकम् **ईक्षणं** यासां ताः ॥१६॥

———————————————————————————————————————

**जीव-गोस्वामी (क्रम-सन्दर्भः) : प्रेम**-युक्ताभ्यां **व्रीडा-स्मिताभ्याम् ईक्षणं** यासां क्रमेण शृङ्गार-मय-शान्त-मय-स्त्रीणाम्, ताः । वियोगारम्भे पूर्वासां स्मितासम्भवात् विच्छिद्य व्याख्यातम् ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : कुसुमैः** कुसुमानि **प्रेम-व्रीडा-स्मितानि ईक्षणेषु** व्यञ्जितानि यासां ताः ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : कुसुमैः** कुसुमानि **प्रेमादी-वीक्षणेषु** व्यञ्जितानि यासां ताः ॥१६॥

> **॥।**

**॥ १.१०.१७ ॥ **

**सितातपत्रं जग्राह मुक्तादाम-विभूषितम् ।**

**रत्न-दण्डं गुडाकेशः प्रियः प्रियतमस्य ह ॥**

**श्रीधर-स्वामी (भावार्थ-दीपिका)**, **विश्वनाथ-चक्रवर्ती (सारार्थ-दर्शिणी) : गुडाका** निद्रा तस्या **ईशो** जित-निद्रोऽर्जुनः ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : गुडाकाया** निद्राया **ईशो** जित-निद्रोऽर्जुनः । **प्रियतमस्य** कृष्णस्य सख्युर् **आतपत्रं** **जग्राह** ॥१७॥

> **॥।**

**॥ १.१०.१८ ॥**

**उद्धवः सात्यकिश् चैव व्यजने परमाद्भुते ।**

**विकीर्यमाणः कुसुमै रेजे मधु-पतिः पथि ॥**

**श्रीधर-स्वामी (भावार्थ-दीपिका) : व्यजने** चामरे जगृहतुः । **मधु-पतिः** श्री-कृष्णः ॥१८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : मधुपतिर्** माधवः ॥१८॥

> **॥।**

**॥ १.१०.१९ ॥ **

**अश्रूयन्ताशिषः सत्यास् तत्र तत्र द्विजेरिताः ।**

**नानुरूपानुरूपाश् च निर्गुणस्य गुणात्मनः ॥**

**श्रीधर-स्वामी (भावार्थ-दीपिका) : सत्याः** श्री-कृष्णो तासाम् अव्यभिचारात्, किं तु **नानुरूपाश् चानुरूपाश्** च । **निर्गुणस्य** परमानन्दस्य "सुखी भव" इत्य्-आदयो नानुरूपाः, **गुणात्मनो** मानुष्य-नाट्यावतारेऽनुरूपाश् चेत्य् अर्थः । सन्धिर् आर्षः ॥१९॥

———————————————————————————————————————

**जीव-गोस्वामी (क्रम-सन्दर्भः) : **यद्यप्य् एषां गुणानां सर्वेषाम् अपि भगवति नित्यत्वम् एव, तथापि तत्-तल्-लीला-सिद्ध्य्-अर्थं तेषां क्वचित् कस्यचित् प्रकाशः कस्यचिद् अप्रकाशश् च भवति । अत एवाह—**अश्रूयन्त** इति । **निर्गुणस्य** मध्य-पद-लोपेन निर्गता गुणेभ्यो गुणा यस्य तस्य, प्राकृत-गुणातीत-नित्य-गुणस्य **नानुरूपाः** नित्य-तत्-परिपूर्णत्वेन लाभान्तरायोगात् । **गुणात्मनः** तद्-आशीर्वादाङ्गीकार-द्वारा तत्-तद्-गुण-विशेष-प्रवर्तक-निवर्तकस्य **अनुरूपाश् च** । तद्-अङ्गीकारे हेतुः—**सत्या** इति । तद् एवं प्रकाशनाप्रकाशन-हेतोर् एव श्री-भगवतश् चन्द्र-पर-परार्धोज्ज्वलतादिके सत्य् अपि तल्-लीला-माधुर्य-विस्तारकस् तमिस्रादि-व्यवहारः सिध्यति ॥१९॥ [प्रीति-सन्दर्भ १४९]

———————————————————————————————————————

**विश्वनाथ-चक्रवर्ती (सारार्थ-दर्शिणी) : सत्याः** कृष्णे तासाम् अव्यभिचारात्, किन्तु ता **नानुरूपा अनुरूपाश्** **च** । सन्धिर् आर्षः। ऐश्वर्य-दृष्ट्या **निर्गुणस्य** परमानन्दस्य "सुखी भव" इत्य्-आदयो नानुरूपाः, माधुर्य-दृष्ट्या **गुणात्मनो** ब्रह्मण्यत्व-प्रेम-वश्यत्वाद्य्-अप्राकृत-गुण-मयस्य तस्य **अनुरूपश्** च, "युष्माकम् आशीर्भिर् एव मम सदा सुखम्" इति तत्-प्रतिवचनस्य मिथ्यात्वानर्हत्वात् । तस्य दास्य-सख्य-वात्सल्यादि-रस-विषयाश्रयत्वे सति तद्-भक्त-जन-संयोग-विरहाद्य्-अलौकिक-सुख-दुःखादिमयत्वाच् च ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : तत्र तत्र** पथि पथि, **सत्या** यथार्थाः, **आशीर्**-विषयाणां, धर्माणां तस्मिन् सदैव सत्त्वात् । किन्तु **नानुरूपा** **अनुरूपाश् च** आसन् । सन्धिर् आर्षः । **निर्गुणस्य** माया-गुणैर् अस्पृष्टस्य चिद्-आनन्द-मूर्तेः कूटस्थस्य **नानुरूपाः**, मायोपाधेः सुख-दुःख-भाजो नृपादेर् जीवस्य ताः "सर्वदैव सुखी भव" इत्य्-आदयोऽप्राप्त-प्रार्थना-रूपास् ता **अनुरूपाः** स्युः। **गुणात्मनो** ब्रह्मण्यत्व-वृद्ध-सेवकत्व-प्रेम-वश्यत्वादि-स्वानुबन्धि-गुण-खनेर् अनुरूपास् तद्-आशिषाम् अतिप्रीत्य्-आङ्गीकारात् ॥१९॥

> **॥।**

**॥ १.१०.२० ॥ **

**अन्योन्यम् आसीत् सञ्जल्प उत्तम-श्लोक-चेतसाम् ।**

**कौरवेन्द्र-पुर-स्त्रीणां सर्व-श्रुति-मनो-हरः ॥**

**श्रीधर-स्वामी (भावार्थ-दीपिका) : सर्वासां श्रुतीनां मनोहरः** । उपनिषदोऽपि मूर्तिमत्यः सत्यस् तं **सञ्जल्पम्** अभ्यनन्दन्न् इत्य् अर्थः ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : सर्वेषाम्** एव **श्रुति-मनसी हरति** इति सः । श्लेषेण सर्वासां श्रुतीनाम् अपि मनोहरः । उपनिषदोऽपि मूर्तिमत्यः सत्यः तं **सञ्जल्पम्** अभ्यनन्दन्न् इत्य् अर्थः ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : सर्वासां श्रुतीनां मनोहरः**, उपनिषद्-देव्योऽपि यं **सञ्जल्पम्** अभ्यनन्दन्न् इत्य् अर्थः । यद् वा, सर्वेषां श्रुतिं मनश् च हरतीति सः ॥२०॥

> **॥।**

**॥ १.१०.२१ ॥ **

**स वै किलायं पुरुषः पुरातनो**

**य एक आसीद् अविशेष आत्मनि ।**

**अग्रे गुणेभ्यो जगद्-आत्मनीश्वरे**

**निमीलितात्मन् निशि सुप्त-शक्तिषु ॥**

**मध्वाचार्यः (भागवत-तात्पर्यम्) : **सत्त्वादि-शक्तिषु ।


> श्री-भू-दुर्गेति याभिन्ना जीव-माया महात्मनः ।  
> आत्म-माया तद्-इच्छा सा गुण-माया जडात्मिका ॥ इति महा-संहितायाम् ॥२१॥

———————————————————————————————————————

**श्रीधर-स्वामी (भावार्थ-दीपिका) : **तत्र तेजः-सौन्दर्याद्य्-अतिशयेन विस्मिताभ्यः सखीभ्योऽन्याः स्त्रियः कथयन्ति । नात्र विस्मयः कार्यः, साक्षाद् ईश्वरत्वाद् अस्येति । **स वा** इति चतुर्भिः । **वै** स्मरणे । **किल** इति प्रसिद्ध्या प्रमाण-द्योतकम् । **य एक** एवाद्वितीयः **पुरुष आसीत्,** **स** एव **अयं** श्री-कृष्णः । कुत्रासीत् ? पूर्व-विशेषे आत्मनि निष्प्रपञ्चे निज-स्वरूपे । कदा ? **अग्रे गुणेभ्यो** गुण-क्षोभात् पूर्वम् । तथा **निशि** प्रलये च । तस्य लक्षणम्—**जगताम् आत्मनि** जीवे । निमीलितात्मनि **निमीलितात्मन्न्** इति लुप्त-सप्तम्य्-अन्तं पदम्, जाताव् एक-वचनम् । **ईश्वरे** लीन-रूपेषु जीवेषु सत्स्व् इत्य् अर्थः । ननु जीवानां ब्रह्मत्वात् कथं लयः ? तत्राह—**सुप्तासु शक्तिषु** सतीषु, जीवोपाधि-भूत-सत्त्वादि-शक्ति-लय एव जीव-लय इत्य् अर्थः ॥२१॥

———————————————————————————————————————

**कैवल्य-दीपिका :** **शृङ्गार-रसो द्विविधः, सम्भोगो विप्रलम्भश् च । तत्र सम्भोग-शृङ्गारे कौरवेन्द्र-पुर-स्त्रियः—**

अथ रति-स्थायिनम् उज्ज्वल-वेषात्मकम् उक्तम् युव-प्रकृतिकं स्त्री-पुंस-हेतुकं माल्य-ऋतु-शैल-पुर-हर्म्य-नदी-चन्द्रोपवन-दीर्घिका-जल-क्रीडादि-श्रूयमानानुभूयमान-विभावं जुगुप्सालस्यौष्ट-वर्ज-सञ्चारिणं गुणं दीर्घापाङ्ग-स्मिताद्य्-अनुभावं शृङ्गारं स-प्रभेदम् आह—**शृङ्गार**- इति । 

स्त्री-पुंसयोः सम्बन्धतया भोगः **सम्भोगः** । स च सम्बन्धश् चतुर्धा । परस्पर-दर्शन-स्पर्शन-संजल्प-सम्प्रयोग-भेदात् । भेदान्तराणां तत्रैवान्तर्-भावः । तथा हि—कुसुमावचयो दर्शने । चुम्बनालिङ्गन-केश-ग्रहादयो हि स्पर्शने । चन्द्रोदय-वर्णनादयस् तु संजल्पे । संसक्ततयापानं संस्पर्शने । एवम् अक्ष-जल-क्रीडादीनां सम्प्रयोगस्य तु स्पर्श-रूपत्वेऽपि प्राधान्यात् पार्थक्यम् । 

विप्रकर्षेण लम्भः प्राप्तिर् विप्रलम्भः । स च विप्रकर्षश् चतुर्धेति वक्ष्यते । तत्रापि सम्भोग-पूर्वको विप्रलम्भ इति सम्प्रयोगस्य प्राग् उक्तिः । स च सुखमय-धृति-स्मृति-मति-हर्षादि सञ्चारी । रोमाञ्च-स्वेद-कम्पाश्रु-मेखला-स्खलन-श्वसित-साध्वस-केश-बन्धन-वस्त्र-संयमन-वस्त्राभरण-माल्यादि-सम्यङ्-निवेशन-विचित्रेक्षण-गुण-वर्णन-चाटु-प्रभृति-वाचिक-कायिक-व्यापारानुभावाः । विभावास् तु प्राग्-उक्ताः । तत्र नायक-प्रयुक्ताद् अपि सम्भोगाद् अनुराग-प्राचूर्येण नायिका-प्रयुक्त एव प्रकृष्यत इति तं दर्शयन् दर्शन-सम्भोगम् अवतारयति—**तत्र**[^८७] इति । कौरवेन्द्र-पुरं हस्तिनापुरम् ॥

[^८७]:
     १.१०.३१ पर्यन्तम् ।


**स वै** इत्य्-आदि । वै-शब्दः स्मरणे । **किल**-शब्दस् तत्-प्रेक्षायाम् । उत्प्रेक्षा च दुर्निरूप्यत्वात् य एकोऽद्वितीयः पुरुषः, सोऽयं कृष्णः **पुरातनः** । आद्यः कदा ? **एकः** । **आत्मन्य्** **अविशेषे** भेद-हेतूपाधि-रहिते स्वरूपे तद् अपि कदा अग्रे **गुणेभ्यः** गुण-स्वीकारात् पूर्वं तथा **निशि** गुणस्यागाद् अनन्तरम् । कदा गुण-त्यागः ?—**जगद्** इत्य्-आदि । प्रपञ्चाकारेण दर्शितम् **आत्मानं** यदा न दर्शयति । तथा **सुप्त-शक्तिषु** चिच्-छक्त्य्-आदयः शक्तयो यदा सुप्ता भवन्ति । आत्मन्न् इत्य् अत्र सुपां सुलुक् पूर्व-सवर्णेति सप्तम्य् आलुक् ॥२१॥ [मु।फ। ११.७]

———————————————————————————————————————

**जीव-गोस्वामी (क्रम-सन्दर्भः) : अविवेश** निष्प्रपञ्चे । **आत्मनि** स्व-स्वरूपे वैकुण्ठे _॥_२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अत्र प्रथमं शान्ति-रतिमत्यः स-विस्मयं परस्परम् आहुः । **यः पुरातनः पुरुषः अविशेषो** निष्प्रपञ्चः । यद् वा, न विद्यते विशेषः वैशिष्ट्यम् उत्कर्षो यस्मात् तथाभूतः **एक** एव **आसीत्** । व्यासादि-मुखाद् अस्माभिः श्रुतोऽभूद् इत्य् अर्थः । **स वै** निश्चितम् अयम् एवेति तर्जनीभिर् दर्शयामासुः । कदा ? गुणेभ्योऽग्रे गुण-क्षोभात् पूर्वं, तथा **निशि** प्रलये महा-प्रलये च **आत्मनि** प्रकृत्य्-अन्तर्यामिनि **ईश्वरे**ऽधिकरणे **जगद्-आत्मनि** सर्व-जगज्-जीवे **निमीलितात्मनि** लीन-स्वरूपे सति जात्या एक-वचनम् । सर्व-जीवेष्व् ईश्वरे लीनेषु सत्स्व् इत्य् अर्थः । 

ननु प्राकृतिक-प्रलये जीवानाम् अविद्यालयाभावात् लयोऽप्रसिद्धस् तत्राह—**सुप्तासु शक्तिषु** सतीषु जीवोपाधीनां लय एव जीव-लयोपचारः । 

यद् वा, **स** एव **पुरातनः पूरुषोऽयं** **यो** **गुणेभ्यो**ऽग्रे **निशि** प्रलये च आत्मनि स्व-स्वरूपे **अविशेष **एव** आसीत्**, यथा अधुना सपरिकरत्वेन विविधाद्भुत-लीलस् तथैव तदापीत्य् अर्थः । एकः अयम् एव न अन्यो ब्रह्मादिर् अपीत्य् अर्थः । अन्यत् समानम् ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : वै** निश्चये, **किल** प्रसिद्धौ, **स** एव **पुरुषोऽयं** देवकी-पुत्रः, **यो गुणेभ्यो** महद्-आदिभ्योऽ**ग्रे** प्राक् **निशि** महा-प्रलये च **जगद्-आत्मनि** प्रपञ्चस्थ-जीवे **ईश्वरे** प्रकृत्य्-अन्तर्यामिण्य् एतत्-स्वांशे **निमीलितात्मनि** विलीने सति य एकः स्वतन्त्रः सन्न् आत्मनि निज-स्वरूपे **आसीद्** इति श्रुतम् अस्माभिर् द्वैपायनादिभ्य इति शेषः । 

ननु तदा कीदृश आसीत्? तत्राह–**अविशेष** इति नास्ति विशेषो यस्माद् इति सर्वोत्कृष्टः सन् । यद् वा, इदानीम् इव तदापि स-परिकर-लील इत्य् अर्थः । **जगद्-आत्मनि** इति जात्यैक-वचनम्, जगज्-जीवेष्व् इत्य् अर्थः । ननु जीवानां नित्यत्व-श्रवणात् तल्-लयः कथं? तत्राह—**सुप्ताः शक्तयो** देहाद्य्-उपाधयो येषाम्  इति देहादि-लयो जीवलय उपचरितः, ते किल प्रकृतौ सुप्ताः सन्तीति ॥२१॥

**॥।**

**॥ १.१०.२२ ॥ **

**स एव भूयो निज-वीर्य-चोदितां**

**स्व-जीव-मायां प्रकृतिं सिसृक्षतीम् ।**

**अनाम-रूपात्मनि रूप-नामनी**

**विधित्समानोऽनुससार शास्त्र-कृत् ॥**

**मध्वाचार्यः (भागवत-तात्पर्यम्) : **

अप्रसिद्धेस् तद्-गुणानाम् अनामासौ प्रकीर्तितः ।

अप्राकृतत्वाद् रूपस्याप्य् अरूपोऽसाव् उदीर्यतः ॥ इति वासुदेवाध्यात्मे ॥२२॥

———————————————————————————————————————

**श्रीधर-स्वामी (भावार्थ-दीपिका) : **तद् एवं सृष्टेर् आदौ प्रलयानन्तरं च निष्प्रपञ्चाव् अवस्थानम् उक्त्वा सृष्टि-प्रलययोर् मध्ये स-प्रपञ्चावस्थानम् आहुः । **स एव** अप्रच्युत-स्वरूप-स्थितिर् एव **प्रकृतिम्** **अनुससार **अधिष्ठितवान् । **भूयः** पुनः, सृष्टि-प्रवाहस्यानादितत्वात् । कीदृशीम् ? **निज-वीर्य-चोदितां **स्व-काल-शक्ति-प्रेरिताम् । **स्वा**ंश-भूतानां **जीवानां मायां** मोहिनीम् । अत एव **सिसृक्षतीं** स्रष्टुम् इच्छन्तीम् । किम्-अर्थम् अनुससार ? **अनाम-रूपे आत्मनि** जीवे **रूप-नामनी विधातुम् इच्छन्**, उपाधि-सृष्ट्या जीवानां भोगायेत्य् अर्थः । कर्माणि च विधातुं वेदान् कृतवान् इत्य् आहुः—**शास्त्र-कृद्** इति ॥२२॥

———————————————————————————————————————

**कैवल्य-दीपिका :** **स वै** इत्य्-आदि । वै-शब्दः स्मरणे । **किल**-शब्दस् तत्-प्रेक्षायाम् । उत्प्रेक्षा च दुर्निरूप्यत्वात् य एकोऽद्वितीयः पुरुषः, सोऽयं कृष्णः **पुरातनः** । आद्यः कदा ? **एकः** । **आत्मन्य्** **अविशेषे** भेद-हेतूपाधि-रहिते स्वरूपे तद् अपि कदा अग्रे **गुणेभ्यः** गुण-स्वीकारात् पूर्वं तथा **निशि** गुणस्यागाद् अनन्तरम् । कदा गुण-त्यागः ?—**जगद्** इत्य्-आदि । प्रपञ्चाकारेण दर्शितम् **आत्मानं** यदा न दर्शयति । तथा **सुप्त-शक्तिषु** चिच्-छक्त्य्-आदयः शक्तयो यदा सुप्ता भवन्ति । आत्मन्न् इत्य् अत्र सुपां सुलुक् पूर्व-सवर्णेति सप्तम्य् आलुक् ॥२२॥ [मु।फ। ११.८]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं सृष्टेः पूर्वं प्रलयानन्तरं चाप्रच्युत-रूप-गुण-लीलात्वेनैवावस्थानम् उक्त्वा तन्-मध्येऽपि तथैव नित्यावस्थितिं वक्तुं सृष्ट्य्-आरम्भे स्वांशान्तरेण लीलान्तरम् अप्य् आहुः—स एवेति । **शास्त्र-कृत्** शास्त्र-निष्क्रम-प्रथम-क्षण एव वेदादि-शास्त्राविर्भाव-कारी महा-विष्णुः सन् प्रकृतिं **अनुससार** । 

ननु प्रकृत्य्-अनुगतत्वं नाम प्रकृत्य्-अधीनत्वं तच् च दोष एव ? मैवं । **निज-वीर्येण** निज-बलेन प्रेरितां स्व-वशीकृत्य कस्मिंश्चन कृत्ये नियुक्तां **स्व**-शक्ति-रूपाणां **जीवानां मायां** मोहिनीं वशयित्रीम् । किम्-अर्थम् अनुससार ? **अनाम-रूपे आत्मनि** जीवे **रूप-नामनी **देव-तिर्यङ्-मनुष्यादि-लक्षणे **विधित्समानः** विधातुम् इच्छन् स्थूल-सूक्ष्मोपाधि-सृष्ट्या जीवानां तद्-अध्यासेनेत्य् अर्थः । कर्म-ज्ञान-योग-भक्ति-साधन-सिद्ध्य्-अर्थं तु प्रकृत्य्-अनुगमनात् पूर्वम् एव वेद-शास्त्राणि कृतवान् एवेति **शास्त्र-कृत्** ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **देवकी-पुत्रस्य जगत्-कर्तृत्वम् आहुः—**स एव** इति । यः सृष्टेः पूर्वम् आत्मन्य् अविशेष आसीत्, **स एव** कृष्णो **भूयः** पुनः सङ्कर्षणेन स्वांशेन **प्रकृतिम् अनुससार** । कादृशीं? **निज-वीर्येण** स ऐक्षत लोकान् नु सृजा इति स्व-कटाक्षेण **चोदितां** प्रेरितां **स्व**-शक्ति-भूतानां **जीवानां मायां** मोहयित्रीम् इति स्वातन्त्र्येणैव तद्-अनुसृतिर् इत्य् अर्थः । **सिसृक्षतीं** तद्-वीक्षणाप्त-सामर्थ्यान्-महद्-आदि-तत्त्व-स्रष्ट्रूम् इत्य् अर्थः । किम्-अर्थम् **अनुससार** ? **अनाम-रूपे** नाम-रूप-शून्ये **आत्मनि** जीवे **रूप-नामनी** देव-मानवादि-लक्षणे **विधित्समानश् **चिकीर्षन् । भोग-व्याकुलस्य जीवस्य तद्-योगेन भोग-सिद्ध्य्-अर्थम् इति भावः । कीदृशः सन्न् अनुससार ? तत्राह—**शास्त्र-कृद्** इति । प्रकृति-वीक्षणात् पूर्वम् एव कर्म-योग-भक्ति-तत्त्व-बोधकं वेदं यः स्व-निश्वसित-रूपं प्रकटितवान् इत्य् अर्थः ॥२२॥

**॥।**

**॥ १.१०.२३ ॥**

**स वा अयं यत्-पदम् अत्र सूरयो**

**जितेन्द्रिया निर्जित-मातरिश्वनः ।**

**पश्यन्ति भक्त्य्-उत्कलितामलात्मना**

**नन्व् एष सत्त्वं परिमार्ष्टुम् अर्हति ॥**

**श्रीधर-स्वामी (भावार्थ-दीपिका) : **अस्य दर्शनम् अतिदुर्लभम् अस्माभिर् लब्धम् इत्य् आहुः—**स वै अयम्** । **यस्य पदं** स्वरूपम् अङ्घ्रिं वा । **निर्जितो मातरिश्वा** प्राणो यैः, ह्रस्वत्वम् आर्षम् । ते **सूरय** एव **पश्यन्ति** । केन ? भक्त्या **उत्कलित** उत्कण्ठितोऽ**मलो** य **आत्मा** बुद्धिः, तेन । दृश्यते त्व् अग्र्यया बुद्ध्या इति श्रुतेः । बुद्धि-वैमल्यस्याप्य् अयम् एव हेतुर् इत्य् आहुः । 

**ननु** हे सखि, **एष** एव **सत्त्वं** बुद्धिं **परिमार्ष्टुं** सम्यक् शोधयितुम् **अर्हति,** न तु योगादाय इत्य् अर्थः । यद् वा, अहो **एषसत्त्वं** ज्ञानं **परिमार्ष्टुं** नाशयितुं दूर-गमनेनाप्रत्यक्षी-भवितुं नार्हति, किन्त्व् अनेन सहैव गन्तव्यम् इत्य् अर्थः ॥२३॥

———————————————————————————————————————

**कैवल्य-दीपिका : **निराकारम् उक्त्वा साकारं निरूपयति—**स एव** इति । **स एव** निराकार एव । **प्रकृतिम्** **अनुससार,** अधिष्ठितत्वात् । **भूयः** सृष्टि-प्रवाहास्यानादित्वात् । **निज-वीर्य-चोदितां** काल-प्रेरिताम् । अत एव **स्व-जीव-मायां सिसृक्षतीं** स्वस्मिन्न् ईश्वरे जीव-मायाम् असत्यं जीव-सत्त्वं स्रष्टुम् इच्छन्तीम् । अरूपस्य **रूपाणि**, अनाम्नो **नामानि**, सञ्चित्यानुससार । तानि चान्ये जानन्त्व् इति । **शास्त्रकृत्** शास्त्रं वेदः ॥२३॥ [मु।फ। ११.९]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु सृष्ट्य्-आरम्भे पुरुषादयोऽवतारा लक्ष्यन्ते, न त्व् एष ईदृश-प्रकारः, किन्तु वैवस्वत-मन्वन्तरीयाष्टाविंशति-चतुर्थ-युग-स्थ-द्वापरे सम्प्रत्य् एवैष उपलभ्यते ? सत्यम्, असौ भक्ति-गम्यो नित्य-स्वरूपो नित्य-लीलोऽस्मिन् द्वापर एवावतीर्णोऽप्य् अस्य भक्तिमद्भिः सदैवायम् उपलभ्यते इत्य् आह—**स वा** इति । 

**निर्जितो मातरिश्वा** प्राणो यैः, ह्रस्वत्वम् आर्षम् । यद् वा, निर्जितात् मातरिश्वनः प्राणाद् धेतोर् **निर्जितेन्द्रियाः** सर्वेन्द्रियाणां प्राणाधीन-वृत्तित्वात्, प्राण-जयाद् एव निर्जितेन्द्रिया इत्य् अर्थः । तथा-भूता अपि **भक्त्या उत्कण्ठितोऽमलो** य आत्मा बुद्धिः, तेनैव **यस्यपदं** स्वरूपं चरणारविन्दं वा **पश्यन्ति** । दृश्यते त्व् अग्र्यया बुद्ध्या इतिश्रुतेः । बुद्धि-वैमल्यस्याप्य् अयम् एव हेतुर् इत्य् आहुः । 

**नन्व्** इति । ननु निश्चितम् **एष** एव **सत्त्वं** बुद्धिं **परिमार्ष्टुं** सम्यक् शोधयितुम् **अर्हति**, न तु योगादयः, तेन सूरित्वं जितेन्द्रियत्वं जित-प्राणत्वं च तेषां भक्त्यैव, न तु प्राणायामादिभिर् इति भावः । **अत्र सूरयो** भक्त्य्-उत्कण्ठत्वे सत्य् एव **पश्यन्ति** इति वर्तमान-निर्देशेन सार्वकालिक-दृष्टि-गोचरत्वात् तस्य सार्वदिक-लीलत्वम् । अतः परार्धान्ते सोऽबुध्यत गोप-वेशो मे पूरुषः पुरस्ताद् आविर्बभूव [गो।ता।उ। १.२६] इति गोपाल-तापनी-श्रुतौ ब्रह्म-वाक्यम् । तथा ब्रह्म-संहितायां सृष्ट्य्-आरम्भेऽपि गोप-वेशः कृष्ण एव दृष्टः स्तुतश् च ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : **न चायं द्वापरान्ते एवाधुनावतीर्णः, पुरेदृशो नासीद् इति मन्तव्यः, परार्धान्ते विरिञ्चाय स्रष्टृत्वं दत्तवान् इति श्रवणाद् इति भावेनाहुः—यो विरिञ्चस्यापि पुरोपदेष्टा, **स एव** अयम् अधुनावतीर्णः । **सूरयः** सनकादयोऽ**त्र** जगति **निर्जितान्** **मातरिश्वनः** प्राणाद् धेतोर् **जितेन्द्रियाः** सन्तो **भक्त्य्-उत्कलितेन** भक्त्य्-उत्कन्ठितेन **अमलेनात्मना** बुद्ध्या **यं पदं पश्यन्ति** यच् चरणं वीक्षन्ते, श्रद्धा-भक्ति-ध्यान-योगाद् अवैति [?] इत्य्-आदि-श्रवणात् । बुद्धि-वैमल्यम् अप्य् एतत् कृपा-हेतुकम् एव, न तु केवलेन योगेनेत्य् आह—ननु निश्चये । सत्त्वं चित्तं, यद् उक्तं स्वयम् एव—युक्त आसीत मत्-परः [गीता २.६१] इत्य्-आदि ॥२३॥

> **॥।**

**॥ १.१०.२४ ॥ **

**स वा अयं सख्य् अनुगीत-सत्-कथो**

**वेदेषु गुह्येषु च गुह्य-वादिभिः ।**

**य एक ईशो जगद्-आत्म-लीलया**

**सृजत्य् अवत्य् अत्ति न तत्र सज्जते ॥**

**श्रीधर-स्वामी (भावार्थ-दीपिका) : **पुण्य-श्लोकताम् आहुः । हे **सखि**, यो **वेदेषु** रहस्य् आगमेषु च रहस्य-निरूपकैर् **अनुगीत-सत्-कथः**, अनुगीताः सत्य-कथा यस्य स एवायम् । गान-प्रकारम् आहुः—**य एक ईश** इत्य्-आदि ॥२४॥

———————————————————————————————————————

**कैवल्य-दीपिका : **निराकारम् उक्त्वा साकारं निरूपयति—**स एव** इति । **स एव** निराकार एव । **प्रकृतिम्** **अनुससार,** अधिष्ठितत्वात् । **भूयः** सृष्टि-प्रवाहास्यानादित्वात् । **निज-वीर्य-चोदितां** काल-प्रेरिताम् । अत एव **स्व-जीव-मायां सिसृक्षतीं** स्वस्मिन्न् ईश्वरे जीव-मायाम् असत्यं जीव-सत्त्वं स्रष्टुम् इच्छन्तीम् । अरूपस्य **रूपाणि**, अनाम्नो **नामानि**, सञ्चित्यानुससार । तानि चान्ये जानन्त्व् इति । **शास्त्रकृत्** शास्त्रं वेदः ॥२४॥ [मु।फ। ११.१०]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, अस्य लीला-कथातिरहस्या रहस्य-लोकैर् एव वेदेत्य् आह—**स वा** इति । अयम् अर्जुनस्य सखा नराकृतिः वेदेषु गुह्येषु शास्त्रेषु च **गुह्य-वादिभिर्** अतिरहस्यस्य रूपकैर् अस्यैव कैर् अपि लोकैर् **अन्गीताः सत्यः कथा** यस्य सः । **यः** खलु **एक एव ईशः** ईश्वरः सन्, न तु साक्षाद् एतद्-रूप इत्य् अर्थः ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **नन्व् एवम् एनं सर्वे न वदन्ति? तत्राहुः—इति । हे **सखि**! **स एवायं गुह्येषु वेदेषु** गोपाल-तापन्य्-आदिषु **गुह्य-वादिभिर्** एतद्-रहस्य-वक्तृभिर् दुर्वासः-प्रभृतिभिर् **अनु** निरन्तरं **गीता** **सत्-कथा** यस्य सः । अनुगान-प्रकारम् आह—**य** इति । **एकः** सहाय-शून्यः । 


> ॐ नमो विश्व-रूपाय विश्व-स्थित्य्-अन्त-हेतवे ।   
> विश्वेश्वराय विश्वाय गोविन्दाय नमो नमः [गो।ता।उ। १.३५] इत्य्-आदिभिः ॥२४॥  
> **॥।**

**॥ १.१०.२५ ॥ **

**यदा ह्य् अधर्मेण तमो-धियो नृपा**

**जीवन्ति तत्रैष हि सत्त्वतः किल ।**

**धत्ते भगं सत्यम् ऋतं दयां यशो**

**भवाय रूपाणि दधद् युगे युगे ॥**

**श्रीधर-स्वामी (भावार्थ-दीपिका) : **एवं-भूतस्य नानावतारे कारणम् आहुः—**यदा हि** इति । **तमो**-व्याप्ता **धीर्** येषां ते **नृपा** **यदाधर्मेण जीवन्ति** केवलं प्राणान् पुष्णन्ति, **तत्र** तदा **एष** एव **भवाय** स्थित्यै **सत्त्वतो** विशुद्ध-सत्त्वेन **रूपाणि दधद्** भगादीनि **धत्ते** प्रकटयति । **युगे युगे** तत् तद् अवसते । **भगम्** ऐश्वर्यम् । **सत्यं** सत्य-प्रतिज्ञत्वम् । **र्टं** यथार्थोपदेशकत्वम् । **दयां** भक्त-कृपाम् । **यशो**ऽद्भुत-कर्मत्वम् ॥२५॥

———————————————————————————————————————

**कैवल्य-दीपिका : **अवतार-रूपं निरूपयति—**यदा** इति । **सत्त्वतः** कृष्णः । **रूपाणि** **दधत्** जगद्-आदीनि **धत्ते**। **भगं** भजनीयत्वम् । **सत्यं** सत्य-प्रतिज्ञात्वम् **ऋतं** सत्योपदेशकत्वम् । **दयां** भक्तानुकम्पाम् । **यशो**ऽद्भुत-कर्मत्वम् । **भवाय** स्थित्यै ॥२५॥ [मु।फ। ११.११]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **साक्षाद् अस्यावतारस्य काल-देश-पात्रेषु जिज्ञास्येषु प्रथमं कालम् आहुः—**यदा** इति । **नृपाः** कंसादयः **सत्त्वतः** सत्त्वेनोत्तमत्वेन विशिष्टं **भगादिकं** **धत्ते** इत्य् अन्वयः । **भगं** षड्-ऐश्वर्यम् । **ऋतं** सुनृत-वाक्यम् । **रूपाणि** व्रज-मथुरा-द्वारकोचितानि सौन्दर्याणि । **भवाय** भूत्यै । **युगे युगे** कल्पे कल्पे वैवस्वताष्टाविंश-चतुर्युगीये द्वापरे द्वापरे वा ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **कृष्णस्य नानावतार-प्राकट्ये हेतुम् आह—**यदा** **तमो-धियः** आसुर-प्रकृतयो **नृपा** **अधर्मेण जीवन्ति** देह-यात्रां कुर्वन्ति, **तदा एष** कृष्णः **सत्त्वतः** सत्त्व-गुणं जगति प्रवर्ध्य **युगे युगे** तत्-तत्-समये विश्वस्य **भवाय** विवृद्धये वराहादीनि **रूपाणि** **दधत्** प्रकटयन् **भगादीनि धत्ते** प्रकाशयति । **भगम्** ऐश्वर्य-षट्कं । **सत्यं** यथार्थ-भाषणम् । **ऋतं** गतं सञ्चरणम् ॥२५॥

> **॥।**

**॥ १.१०.२६ ॥ **

**अहो अलं श्लाघ्यतमं यदोः कुलम्**

**अहो अलं पुण्यतमं मधोर् वनम् ।**

**यद् एष पुंसाम् ऋषभः श्रियः पतिः**

**स्व-जन्मना चङ्क्रमणेन चाञ्चति ॥**

**श्रीधर-स्वामी (भावार्थ-दीपिका) : **विशेषतः श्री-कृष्णावतार-सौभाग्यं वर्णयति—**अहो** इति पञ्चभिः । **यद् **यस्माद् **एष** पुरुषोत्तमः **श्रियः पतिः** **स्व-जन्मना** **यदोः कुलम् अञ्चति** पूजयति सत् करोति । अत **श्लाघ्यतमं** तत् । **चङ्क्रमणेन** च **मधोर् वनं** मथुरां सत् करोति । अतस् तत् **पुण्यतमम्** इति । तम् अप्य् अप्रत्ययार्थस्याप्य् अत्यन्तातिशयेऽ**लम्** इति । तत्राप्य् आश्चर्ये **अहो** इत्य् उक्तम् ॥२६॥

———————————————————————————————————————

**कैवल्य-दीपिका : **कृष्ण-सङ्गम-स्पृहां निरूपयन्ति—**अहो** इत्य्-आदि । **अहो** आश्चर्यम् । **अलम्** अत्यर्थम् । **मधोर् वनं** मथुरा, यत् **कुलं** **वनं** च **स्व-जन्म-चङ्क्रमनणाभ्याम् अञ्चति** गच्छति । पूजयति मानयति च । **पुंसाम् ऋषभः श्रियः** प्रिय इत्य् आभ्यां स्त्रीणां स्पृहणीयं चिर-ललितं चोक्तम् ॥२६॥ [मु।फ। ११.१२]

———————————————————————————————————————

**जीव-गोस्वामी (क्रम-सन्दर्भः) : **अहो इति । **पुंसाम् ऋषभः** सर्वावतारावतारिणां मध्ये श्रेष्ठः ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पात्र-देशाव् आहुः—**अहो** इति । **यदोः कुलं शॢआघ्यतमम्** इत्य् अनेनैव द्वयोर् उत्कर्षे सिद्धे **पुण्यतमम्** इति पृथग्-उक्तिः । देशस्य पुण्यदत्वेनैवोत्कर्षस्य प्रसिद्धेः, तत्र तम् अप्य् अप्रत्ययार्थस्याप्य् अत्यन्तातिशये **अलम्** इति । तत्राप्य् अतिशयाश्चर्येऽ**हो** इति । **यत् स्व-जन्मना चङ्क्रमणेन** गमनेन च-काराद् अन्यैर् अपि विविधाद्भुत-कर्माभिर् **अञ्चति** पूजयति सत्करोतीति यावत् । अत्र “अलं च” इत्य् अनुक्त्वा अञ्चतीति वर्तमान-निर्देशेन जन्मादि-लीलानां नित्यत्वं बोधयामासुः । उपक्रमतः एव य एक आसीद् इति भूत-निर्देशेन तासां तथाभिप्रायस्यावगमात् । 

ननु कथं जन्म-कर्मणोर् नित्यत्वं ? ते हि क्रिये क्रियात्वं च प्रति निजांशम् अप्य् आरम्भ-परिसमाप्तिभ्याम् एव सिद्ध्यति इति ते विना स्वरूप-हान्य्-आपत्तिः । नैष दोषः । श्री-भगवति सदैवाकारानन्त्यात् प्रकाशानन्त्याज् जन्म-कर्म-लक्षण-लीलानन्त्यात् अनन्त-प्रपञ्चानन्त-वैकुण्ठ-गत-तत्-तल्-लीला-स्थान-तत्-तल्-लीला-परिकराणां व्यक्ति-प्रकाशयोर् आनन्त्याच् च, यत एव सत्योर् अपि तत्-तद्-आकार-प्रकाश-गतयोस् तद्-आरम्भ-परिसमाप्त्योर् एकत्रैकत्र ते जन्म-कर्मणोर् अंशा यावत् परिसमाप्यन्ते न समाप्यन्ते वा तावद् एवान्यत्रान्यत्राप्य् आरब्धा भवन्तीत्य् एवं श्री-भगवति विच्छेदाभावान् नित्ये एव तत्र ते जन्म-कर्मणी वर्तेते । तत्र ते क्वचित् किञ्चिद् विलक्षणत्वेनारभ्येते, क्वचिद् ऐकरूप्येण चेति ज्ञेयं । विशेषण-भेदाद् विशेषणैक्याच् च । एक एवाकार-प्रकाश-भेदेन पृथक्-क्रियास्पदं भवतीति—चित्रं बतैतद् एकेन वपुषा [भा।पु। १०.६९.३] इत्य् आदौ प्रतिपादयिष्यते । ततः क्रिया-भेदात् तत्-तत्-क्रियात्मकेषु प्रकाश-भेदेष्व् अभिमान-भेदश् च गम्यते । तथा सत्य् एकत्रैकत्र लीला-क्रम-जनित-रसोद्बोधश् च जायते ।

ननु कथं ते एव जन्म-कर्मणी वर्तेते इत्य् उक्तं पृथग्-आरब्धत्वाद् अन्ये एव ते आस्ताम् ? उच्यते—काल-भेदेनोदितानाम् अपि समान-रूपाणां क्रियाणाम् एकत्वम् । यथा शङ्कर-शारीरके । द्विर्गो-शब्दोऽयम् उच्चरितो न तु द्वौ गो-शब्दाव् इति प्रतीति-निर्णीतं शब्दैकत्वम् । तथैव द्विः पाकः कृतोऽनेन, न तु द्वौ पाकाव् इति । ततो जन्म-कर्मणोर् अपि नित्यता युक्त्यैव अत एव आगमादौ अपि भूत-पूर्व-लीलोपासन-विधानं युक्तम् । तथा चोक्तं माध्व-भाष्ये परमात्म-सम्बन्धित्वेन । नित्यत्वात् त्रिविक्रमत्वादिष्व् अप्य् उपसंहार्यत्वं युज्यत इति । अनुमतं चैतत् श्रुत्या । यद् भूतं भवच् च भविष्यच् चेत्य् अनयैव उपसंहार्यत्वम् उपासनायाम् उपादेयत्वम् इत्य् अर्थः । तत्र तस्य जन्मनः प्राकृताद् अस्माद् विलक्षणत्वं प्राकृत-जन्मानुकरणेनाविर्भाव-मात्रत्वम्, क्वचित् तद्-अनुकरणेनेति भगवत्-सन्दर्भः । केचित् तु तद्-भक्त-धामादीनाम् इवानन्त-प्रपञ्च-नित्य-धामसु जन्म-कर्मणोर् अपि प्रकाश-बाहुल्यान् नित्य-सत्त्व-सिद्धेर् इत्य् आहुः ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **यदा स्वयम् एवाविर्भवेत्-तदास्मिन् लोके परानन्द-समृद्धिर् इत्य् आहुः—अहो इति । **मधोर् वनं** माथुर-मण्डलम्, अत्र **श्लाघ्यतमम्** इत्य् अनेनैवोभयोर् महोत्कर्षे सिद्धे पुण्यतमम् इति पृथग् उक्तिः, तद्-देशस्य पुण्यतमतयोत्कर्षख्याते । अहो-अलं-पदाभ्याम् अनवधिः श्लाघ्यता बोध्यते । तत्र हेतुर् **यद् **इति । एषोऽनन्त-गुणोऽतिलावण्य-सिन्धुर् देवकी-पुत्रः । **स्व-जन्मना चङ्क्रमणेन** पाद-सञ्चारणेन, चाद्भूतैर् विहारैश् च तद् उभयम् **अञ्चति** पूजयन् विभाति । कीदृशः? श्रियो रुक्मिण्या वार्षभनव्याश् च पतिः कान्तः । वसुदेवादयो नन्दादयश् च यदु-वंशोद्भवाः, सा च सा च श्री-स्तन-मण्डलस्थेति गोपाल-तापन्यां प्रसिद्धम् । अत्राञ्चतीति वर्तमान-प्रयोगाद् इदानीम् अप्य् एष तत्र तत्रास्तीति सूचयन्ति । एको देवो नित्य-लीलानुरक्तो भक्त-व्यापी भक्त-हृद्य् अन्तरात्मा [राधोप। ४.३] इति वदता द्वैपायनेनैवम् उपदिष्टम् इति भावः ॥२६॥

> **॥।**

**॥ १.१०.२७ ॥ **

**अहो बत स्वर्-यशसस् तिरस्करी**

**कुशस्थली पुण्य-यशस्करी भुवः ।**

**पश्यन्ति नित्यं यद् अनुग्रहेषितं**[^८८]

**स्मितावलोकं स्व-पतिं**[^८९]** स्म यत्-प्रजाः ॥**

[^८८]:
     अनुग्रहोषितं


[^८९]:
     स्व-गतिं


**श्रीधर-स्वामी (भावार्थ-दीपिका) : **द्वारकां श्लाघन्ते । **अहो बत** इत्य् आश्चर्यम् । किं तत् ? **कुश-स्थली** द्वारका । **स्वर** उत्कृष्ट इति यद् **यशस्** तस्य **तिरस्-करी** परिभव-कर्त्री । **भुवश्** च **पुण्य-यशः-कर्त्री** भवति । **यद्** यतो यत्रत्याः सर्वाः प्रजाः **स्वानुग्रहेणेषितं** प्रेषितम् । **स्मित**-पूर्वकोऽ**वलोको** यस्य तम् । यद् वा, अनुग्रहार्थम् इषितम् इष्टम् । "अनुग्रहोषीतम्" इति पाठे स्वानुग्रहार्थम् ऊषितं कृत-निवासम् । एक-पद्य-पाठे त्व् अनुग्रहेणोषितं यत् **स्मितं**, तत्-पूर्वकोऽ**वलोको** यस्य तम् । **स्वस्य** आत्मनः **पतिं** श्री-कृष्णं, न तु पित्रादिवद् देह-मात्र-पतिं **नित्यं पश्यन्ति स्म** । नैतत् स्वर्गेऽस्तीत्य् अर्थः ॥२७॥

———————————————————————————————————————

**कैवल्य-दीपिका : अहो** इति । **अहो बत** अहो आश्चर्यम् । **कुशस्थली** द्वारका । यच्-छब्दाभ्यां सैव **स्मित**-युक्त **अवलोको** यस्य तम् । **स्व-पतिं** कृष्णम् । स एव हि **स्वस्य** आत्मनः **पतिः** । अन्य-देहस्य । यदु-कुलादीनि धन्यानि, न त्व् अत्रान्यस्य कस्यचित् कुलम् एतत् परं वा । यद् ईदृशेन नायक-रत्नालङ्कृतम् इति भावातिशयः ॥२७॥ [मु।फ। ११.१३]

———————————————————————————————————————

**जीव-गोस्वामी (क्रम-सन्दर्भः) : स्व-पतिं पश्यन्ति** _।_ अत्र च **स्मितावलोकं** पश्यन्तीत्य् अर्थः ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मधु-वनं स्तुत्वा द्वारकां स्मरन्त्य आहुः । **अहो** **कुश-स्थली** द्वारका **स्वर् यशस** इति लोक-रीत्यैवोक्तिः, न तु सिद्धान्त-रीत्या स्वं-शब्देन वैकुण्ठाभिधानं वा । **यद्** यतः यत् प्रजाः यत्रत्याः प्रजाः **स्व-पतिं** कृष्णम् **अनुग्रहेणैव ईषितं** प्रोषितं सर्व-सुख-दानार्थम् अन्तः-पुराद् धस्तिनापुरादि-स्थलाद् वा प्रस्थापितम् इत्य् अर्थः । यद् वा, अनुग्रह एव ईषित इष्टो यत्र तम् अनुग्रह-मात्र-प्राप्त्य्-अर्थम् इत्य् अर्थः । "अनुग्रहोषितम्" इति पाठे स्वानुग्रहार्थम् उषितं कृत-निवासः । नैतत् स्वर्गेऽस्तीत्य् अर्थः ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : **एवं मधुवनं संस्तूय द्वारकां स्तुवन्ति—**अहो** सख्यः, **बत** इति आश्चर्ये, **कुशस्थली** द्वारका । **स्वर्-यशसः** स्वर्गादि-सत्यान्त-कीर्तेस् **तिरस्करी** न्यक्-कर्त्री तल्-लोक-पतिभिः स्व-स्व-कार्य-सिद्धये तस्याः समाश्रयणात्, **भुवः** **पुण्य-यशस्करी**, भू-स्थितायां तस्यां पावित्र्यङ्करानेक-भगवच्-चरित्राणां प्राकट्यात् स्वर्गादि-लोकानूनयन्ती भुवम् उत्कर्षयन्तीत्यविचिन्त्यः तस्याः प्रभावः । 

अथ तद्-वासिनः स्तौति—**यद्** यतो यत्रत्याः **प्रजाः** **स्व-पतिं** **नित्यं** **स्मितावलोकं पश्यन्ति** । **अनुग्रह** एव **ईषित** इष्टो यस्य तं । यत्-प्रजानां सर्वेश्वरो हरिः सदैवातिप्रसन्न इत्य् अर्थः । न चैवंभावः स्वर्गादाव् अस्तीति ॥२७॥

> **॥।**

**॥ १.१०.२८ ॥ **

**नूनं व्रत-स्नान-हुतादिनेश्वरः**

**समर्चितो ह्य् अस्य गृहीत-पाणिभिः ।**

**पिबन्ति याः सख्य् अधरामृतं मुहुर्**

**व्रज-स्त्रियः सम्मुमुहुर् यद्-आशयाः ॥**

**श्रीधर-स्वामी (भावार्थ-दीपिका) : **हे सखि ! **अस्य गृहीत-पाणिभिः** पत्नीभिर् **ईश्वरो**ऽयम् एव **नूनं** जन्मान्तरेषु **समर्चितः** । **यस्मिन्न् अधरामृते आशयश्** चित्तं यासां, ताः **संमोहं प्राप्ता** इति मनोहरत्वम् उक्तम् ॥२८॥

———————————————————————————————————————

**कैवल्य-दीपिका : **स्पर्श-सम्भोगम् आह—**नूनम्** इत्य्-आदि । **नूनं**-शब्दो वितर्के, कृष्णस्य **गृहीत-पाणिभिः **पत्नीभिः ईश्वरोऽ**र्चितः** । पूर्व-जन्मसु अयम् इति वाच्यम् ईश्वरोक्ति-लोक-दृष्ट्या । **यस्य अधरामृतस्य आशया** अभिलाषेण **व्रज-स्त्रियः संमुमुहुः** । व्रज-स्त्रीणां पुर-स्त्रीत्वात् । स्व-धर्म-त्यागात् संमोहाख्य-नवम-स्मर-दशोत्पत्तेश् च पुरुषोत्कर्षः ॥२८॥ [मु।फ। ११.१४]

———————————————————————————————————————

**जीव-गोस्वामी (क्रम-सन्दर्भः) : **[तथा अहो अलं श्लाघ्यतमं यदोः कुलम् [भा।पु। १.१०.२६] इत्य्-आदि-पद्य-त्रयात्मके प्रथम-स्कन्ध-सम्बन्धिनि पुर-स्त्री-वाक्येऽपि, तेषु प्रथम-द्वयं सर्वस्य मथुरा-व्रज-द्वारका-वासिनो जनस्य भाग्य-महिमा-प्रतिपादकम् । तृतीयं खलु—][^९०] **नूनं** इत्य् एतत् । अत्र पट्ट-महिषीणां भाग्य-श्लाघायाम् अपि श्री-व्रज-देवीनाम् एव हि परमोत्कृष्टत्वम् आस्वादाभिज्ञतरत्वं चायातम् । यस्यामृतस्य माधुर्य-स्मरणे देवा अपि मुह्यन्ति, तन् मनुष्येणाप्य् अनेनास्वाद्यत इतिवत् । तस्मात् तासाम् एव सर्वोत्तम-भावना ॥२८॥

[^९०]:
     थिस् पोर्तिओन् तकेन् फ़्रोम् प्रीति-सन्दर्भ ९२।


**नूनम्** इति । अत्र पट्ट-महिषीणां भाग्य-श्लाघायाम् अपि श्री-व्रज-देवीनाम् एव हि परमोत्कृष्टत्वम् आस्वादाभिज्ञतरत्वम् आयातम् । यस्यामृतस्य माधुर्य-स्मरणे देवा अपि मुह्यन्ति, तन् मनुष्येणाप्य् अनेनास्वाद्यत इतिवत् । तस्मात् तासाम् एव सर्वोत्तम-भावना । अत्र विशेष-जिज्ञासायां श्री-प्रीति-सन्दर्भो [९२] दृश्यः ।

किं च, स वै किलायं [भा।पु। १.१०.२१] इत्य् आदौ, पिबन्ति याः सख्य् अधरामृतम् [१.१०.२८] इत्य् अन्ते ज्ञान-विवेकादि-प्रकाशेन हि शान्त-रस एवोपक्रान्तः, उपसंहारश् च शृङ्गारः । तेन चास्य वत्सलेनेव मिलन-सङ्कोच एवेति परस्परम् अयोग्य-सङ्गत्याभास्यते । अत्र समाधीयते चान्यैः । स वै किल इत्य्-आदिकम् अन्यासां वाक्यम् । **नूनम्** इत्य्-आदिकं त्व् अन्यासाम् । एवं-विधा वदन्तीनां [भा।पु। १.१०.३१] इत्य्-आदि-श्री-सूत-वाक्यं च सर्वानन्दन-परम् एवेति ॥२८॥ [प्रीति-सन्दर्भ १७४]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्रोज्ज्वल-रसौत्सुक्यवत्य आहुः । **नूनम्** **अस्य गृहीत-पाणिभिः** पत्नीभिर् **या अधरामृतं मुहुर्** मुहुः **पिबन्ति,** वयं त्व् अकृत-तादृश-व्रताः सम्प्रत्य् एव सौन्दर्यामृतम् एव किञ्चिद् एव पिबाम इति भावः । किं चास्मत्तः कोटि-गुणतोऽप्य् अधिका अपि व्रज-सुन्दरीभ्यः सकाशाद् अति न्यूना इत्य् आहुः—**यद्-आशयाः** यस्मिन्न् अधरामृते आशयाश् चित्तं यासां, तथाभूता एव सत्यः **संमुमुहुः** “रात्रौ पीत-चरस्याधरामृतस्य प्रातः-स्मरणेऽपि आनन्द-मूर्च्छां प्रापुः । न जाने पान-काले ताः कीदृशीं दशां प्रापुः” इति तासां प्रेमाधिक्याद् आनन्दाधिक्यं द्योतितम् ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **द्रौपद्य्-आदि-प्रसङ्गिनो युवतयो वदन्ति—नूनम् इति । हे **सखि**! **अस्य** कृष्णस्य **गृहीत-पाणिभिः** पत्नीभिर् “ईश्वरोऽयम् एव जन्मान्तरेषु समर्चितः, **हि** यतोऽ**स्याधरामृतं मुहुः पिबन्ति**, **यद्-आशया** यच्-चित्ताः सत्यो **व्रज-स्त्रियः संमुमुहुः** । रात्रौ निपीतस्य तस्य प्रातः स्मरणेऽप्य् आनन्द-मूर्च्छां प्रापुर् इत्य् अधिक-प्रेमत्वं तासाम् । अस्माकं तु सौन्दर्यामृत-पानेनैव सफलत्वम् इति भावः ॥२८॥

> **॥।**

**॥ १.१०.२९-३० ॥ **

**या वीर्य-शुल्केन हृताः स्वयंवरे**

**प्रमथ्य चैद्य-प्रमुखान् हि शुष्मिणः ।**

**प्रद्युम्न-साम्बाम्ब-सुतादयोऽपरा**

**याश् चाहृता भौम-वधे सहस्रशः ॥**

**एताः परं स्त्रीत्वम् अपास्त-पेशलं**

**निरस्त-शौचं बत साधु कुर्वते ।**

**यासां गृहात् पुष्कर-लोचनः पतिर्**

**न जात्व् अपैत्य् आहृतिभिर् हृदि स्पृशन् ॥**

**श्रीधर-स्वामी (भावार्थ-दीपिका) : **एतत् प्रपञ्चयति—**या** इति द्वाभ्याम् । **वीर्यं** प्रभाव एव **शुल्कं** मूल्यं, तेन । **शुष्मिणो** बलिष्टान् । **प्रद्युम्नश्** च **साम्बश्** च **अम्बश्** च **सुता** यासां रुक्मिणी-जाम्बवती-नाग्नजितीनां ता आदिर् यासां सत्यभामादीनां, **ताः** । **याश् च** अपराः । अस्य श्लोकस्य उत्तर-श्लोकेनान्वयः ॥२९॥

**एताः** **स्त्रीत्वम्** एव **परं** केवलं **साधु** शोभनं **कुर्वते** । किं-भूतम् ? **अपास्तं** गतं **पेशलं** भद्रं स्वातन्त्र्यं यस्मात् तत् । **निरस्तं शौचं** शुचित्वं यस्मात्, तथा-भूतम् अपि। **जातु** कदाचिद् अपि **नापैति** न निर्गच्छति । **आहृतिभिर्** व्याहारैः । यद् वा, पारिजातादि-प्रिय-वस्त्व्-आहरणैः । **हृदि स्पृशन्न्** आनन्दयन् ॥३०॥

———————————————————————————————————————

**कैवल्य-दीपिका : या** इति । **विशुष्मिणो** बलिष्ठान् **प्रद्युम्न**-सूता रुक्मिणी । **साम्ब**-सूता जाम्बवती । **जाम्ब**-सूता नाग्नजिती । **भौमो** नरकासुरः । **सहस्रशः** सहस्रं सहस्रं यावत् षोडश ॥२९॥ 

**एता** इति । **एताः परं** केवलं **स्त्रीत्वं** **साधु कुर्वते** । **पेशलं** प्रियंवदत्वम् । **शौचं** शुचित्वम् । **आहृतिभिः** पारिजातादि-प्रिय-वस्तूनाम् आहरणैः, **हृदि स्पृशन्** उत्कण्ठां जनयन् । न च पुर-स्त्रीणां सकामत्वेऽपि भगवतो निरपेक्षत्वेन परस्परानुभावात् रसाभासानुवादाद् रसाभासोऽयम् इति वाच्यम् । 

एवं-विधा वदन्तीनां स-गिरः पुर-योषिताम् ।

निरीक्षणेनाभिनन्दन् स-स्मितेन ययौ हरिः ॥ [भा।पु। १.१०.३१]

इत्य् उत्तरत्र भगवतोऽपि स्वभावत्वानुवादात् ॥३०॥ [मु।फ। ११.१५-१६]

———————————————————————————————————————

**जीव-गोस्वामी (क्रम-सन्दर्भः) : या** इति युग्मकम् । तत्र **एता** इति । **एता** एव, नान्या इत्य् अर्थः । **स्त्रीत्वं** स्त्री-जातिः । सा च श्री-रुक्मिण्य्-आद्य्-अवर-तज्-जाति-भेदत्वेनैवात्र गृहीता । **अपास्त-पेशल**त्वादिकं हि तज्-जात्य्-अन्तराश्रयं, न तु रुक्मिण्य्-आद्य्-आश्रयम् । ताभिस् तासाम् अपि साधुत्व-करणात् । ततश् चान्यां तत्-तद्-दोष-युक्तां स्त्री-जातिम् अपि या निज-कीर्त्य्-आदिना शुद्धां कुर्वन्तीत्य् अर्थः । तासां तत्-तद्-दोष-रहित-सर्व-गुणालङ्कृतत्वे तद्-अवरासां साधुत्व-विधाने च हेतुम् आह—**यासाम्** इति । स्वयं तथा-विधोऽप्य् **आहृतिभिः** प्रेयसी-जनोचित-गुण-समाहारैर् या एव **हृदि स्पृशन्** मनस्य् आसज्जन् यासां **गृहाद्** अपि न जात्व् **अपैति** इति । तस्माद् अत्रापि बीभत्स-सङ्गतिः पूर्ववद् व्याख्येया ॥२९-३०॥ [प्रीति-सन्दर्भ १९९] 

———————————————————————————————————————

**श्री-जीवः (लोचन-रोचनी १५.६०): एता** इत्य्-आदि । वक्रीणां कुरु-पुरु-स्त्रीणां यद्यपि सम्भोगासम्भवः, तथापि रुचि-मात्रांशेनोदाहरणम् । **एताः** पट्ट-महिष्यः **स्त्रीत्वं** स्त्री-जाति-मात्रं **साधु कुर्वते,** जात्य्-एकत्वेन पवित्रीकरोति । **अपास्त-पेशलम्** इति अन्य-सेवा-परत्वान् निरस्त-दाक्ष्यम् इत्य् अर्थः । तथा त्वक्-श्मश्रु-रोम-नख-केश-पिनद्ध [भा।पु। १०.६०.४५] इति न्याय-सङ्गान् निरस्त-शौचं च । **आहृतिभिः** प्रेम-मय-नाना-समाहारैः ॥६०॥ (५७)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उक्तम् एवार्थं प्रपञ्चयति द्वाभ्याम् । **वीर्यं** प्रभाव एव **शुल्कं** मूल्यं, तेन । **शुष्मिणः** बलिष्ठान् । **प्रद्युम्नः साम्बः आम्बश्** च **सूता** यासां ता रुक्मिणी-जाम्बवती-नाग्नजित्यः ता एव **आदयो** यासां सत्यभामादीनां ताः ॥२९॥

**अपास्तं पेशलं** भद्रं स्वातन्त्र्यं यस्मान् **निरस्तं शौचं** शुचित्वं यस्मात् तथाभूतम् अपि **जातु **कदाचिद् अपि **नापैति** न निर्गच्छति । **आहृतिभिः** पारिजातादि-प्रिय-वस्व्-आहरणैः **हृदि स्पृशन्** आनन्दयन् ॥३०॥

———————————————————————————————————————

**विश्वनाथ-चक्रवर्ती : **[उज्ज्वल १५.६०]** **कुरु-पुरु-स्त्रियः श्री-कृष्णम् आलोक्य तत्-पत्नी-श्लाघया तं कामयन्ते । **एताः** पट्ट-महिष्यः **अपास्त-पेशलं** निरस्त-स्वातन्त्र्यं काम-विकाराधिक्यान् निरस्त-शौचं **साधु** शोभनम् । अहो स्त्री-जातिर् एव धन्या यत्र रुक्मिण्य्-आदय उद्भूता इति सतां श्लाघयेत्य् अर्थः । **आहृतिभिः** पारिजातादि-विविध-वस्त्राहरणैः । नन्व् आसां कुरु-पुर-नार्य्-आदीनाम् अन्य-भुक्तत्वात् श्री-कृष्ण-सम्भोगो नास्त्य् एव कुतः पूर्व-रागो वर्ण्यते ? सत्यम् । स्वाप्नो मानसश् च सम्भोगो वर्तते देहान्तरे साक्षाच् च सम्भोगो भविष्यतीति । अतः पूर्व-रागोऽयं नानुपपन्नो ज्ञेयः ॥६०॥ (५७)

———————————————————————————————————————

**बलदेव-विद्यभूषणः (वैष्णवानन्दिनी) : **उक्तार्थं द्वाभ्यां स्फुटयन्ति—**वीर्यं** प्रभाव एव **शुल्कं** मूल्यं, तेन या भगवता **हृता** आनीताः, **शुष्मिणो**ऽतिबलिष्ठान् **चैद्य-प्रमुखान् प्रमथ्य** । **प्रद्युम्नश्** च **साम्बश्** च **आम्बश्** च **सुता** यासां, रुक्मिणी-जाम्बवती-नाग्नजितीनां ता **आदयो** यासां सत्यभामादीनां, ताः । **याश्** **चापराः** **सहस्रशो** भौम-वधे **आहृताः**, अस्योत्तर-पद्येन सम्बन्धः ॥२९॥ \


**एताः** पूर्वोदिता हरि-पत्न्यः परम् अन्यत् प्राकृतं **स्त्रीत्वं** [स्त्री-स्वरूपं] **साधु** शोभितं **कुर्वते** । तत् कीदृक्? **अपास्तं पेशलं** दक्षत्वं स्वातन्त्र्यं यस्मात् तत् । पेशलो रुचिरे दक्षे इति मेदिनी । **निरस्तं शौचम्** पावित्र्यं यस्मात् तत् । शोभन-करणे हेतुर् यासाम् इति—अस्मज्-जात्या च परेशोऽतिशुचिर् वशीकृतोऽस्तीति भावः । **आहृतिभिः** पारिजातादि-प्रिय-वस्त्व्-आहरनैर् **हृदि स्पृशन् **प्रमोदयन् । न च स्त्रीत्व-मात्रम् अशोचं, गङ्गादीनां स्त्रीणम् एवातिपावनत्वात् । 

इदम् अत्र बोध्यं—पराख्य-स्वरूप-शक्ति-विशिष्टं पर-तत्त्वं भगवान् लक्ष्मीश् च । नराकृत्या स्त्री-वपुषा च नर-लोकेष्व् आविर्भवन् नरेषु च धन्यताम् आदधाति । न च पर-तत्त्व-निष्ठं नरत्वं स्त्रीत्वं च तत्-समं, विशुद्ध-कूटस्थत्वेन श्रवणात् ॥३०॥

———————————————————————————————————————

**विष्णुदासः : **[उज्ज्वल १५.६०]** एता** इति । भारत-युद्धानन्तरं श्री-कृष्णे हस्तिनापुरतो द्वारकां प्रति गच्छति सति कुरु-पुर-स्त्रियस् तम् अतृप्त-लोचनैर् निरीक्षमाणा हर्ष-वेगतः परस्परं तत्-पत्नीनाम् सौभाग्यादि-श्लाघया स्वाभिलाषं प्रकटयन्ति । **एता** रुक्मिण्य्-आदयः **परं** केवलं **स्त्रीत्वं** स्त्री-जाति-मात्रत्वं **साधु** शोभनं **कुर्वते** । किं-भूतं ? **अपास्तम्** अपगतं **पेशलं** स्वातन्त्र्यं यस्मात् यस्मिन् वा तत् । तथा **निरस्तं शौचं** शुचित्वं यस्मात् तथा-भूतम् अपि । **बत** इति विस्मये सन्तोषे वा । स्त्रीत्व-साधु-करणे लिङ्गम् आहुः—**यासाम्** इति । **पुष्कर-लोचनः **कमल-नयनः श्री-कृष्णः **जातु** कदाचिद् अपि यासां **गृहात् नापैति** नापगच्छति । किं कुर्वन् ? **आहृतिभिह्** परम-सुमधुर-वचनैः । किं वा, पारिजातादि-परम-सुदुर्लभोपहारादिभिः **हृदि स्पृशन्** प्रमोदयन् । अनेन तासु श्री-कृष्णस्य वशीभावत्वं द्योतितम् । तेन च तासां तस्मिन् निरुपधि-प्रेमातिरेको ध्वनितः ॥६०॥

**॥।**

**॥ १.१०.३१ ॥ **

**एवं-विधा गदन्तीनां स गिरः पुर-योषिताम् ।**

**निरीक्षणेनाभिनन्दन् सस्मितेन ययौ हरिः ॥**

**श्रीधर-स्वामी (भावार्थ-दीपिका) : एवं-विधा** विचित्रा **गिरः** **स-स्मितेन** **निरीक्षणेनाभिनन्दन् स हरिर् ययौ** ॥३१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : निरीक्षणेन** शान्ति-रति-मतीः **सस्मितेन** उज्ज्वल-भाववतीर् **अभिनन्दन्** ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : निरीक्षणेन** स्वरूपाभिज्ञानां **सस्मितेन** लीलाभिज्ञानां **पुर-योषितां गिरोऽभिनन्दन्** ॥३१॥

> **॥।**

**॥ १.१०.३२ ॥ **

**अजातशत्रुः पृतनां गोपीथाय मधुद्विषः ।**

**परेभ्यः शङ्कितः स्नेहात् प्रायुङ्क्त चतुरङ्गिणीम् ॥**

**मध्वाचार्यः (भागवत-तात्पर्यम्) : स्नेह**-मात्रात् ॥३२॥

———————————————————————————————————————

**श्रीधर-स्वामी (भावार्थ-दीपिका) : मधु-द्विषो**ऽपि **गोपीथाय** रक्षणाय **स्नेहात् परेभ्यः** शत्रुभ्यः **शङ्कितः** सन् **प्रायुङ्क्त** । हस्त्य्-अश्व-रथ-पादातं सेनाङ्गं स्याच् चतुर्विधम् इत्य् एवं **चतुरङ्गिणीम्** । **पृतनां** सेनाम् ॥३२॥

———————————————————————————————————————

**जीव-गोस्वामी (क्रम-सन्दर्भः) : **अत्र राज्ञः प्रेम-महिमानम् आह—**अजात-शत्रुर्** अपि **परेभ्यः शङ्कितः **। **मधु-द्विषो**ऽपि **गोपीथाय** । अत्र हेतुः—**स्नेहाद्** इति । **एवम्** ऐश्वर्य-ज्ञानस्य दुर्बलत्वं बोधितम् । एवं श्री-बलदेवादिषु तथा-दर्शनात् ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : गोपीथाय** रक्षणाय ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : अजातशत्रुर् मधुद्विषो** **गोपीथाय** रक्षणाय **चतुरङ्गिणीं** गजाश्व-रथ-पति-मतीं **पृतनां** सेनां **स्नेहान्** **न्ययुङ्क्त**, स्नेहस्यायं स्वभावः यो भयाभावेऽपि भयं सम्भावयति ॥३२॥

> **॥।**

**॥ १.१०.३३ ॥ **

**अथ दूरागतान् शौरिः कौरवान् विरहातुरान् ।**

**सन्निवर्त्य दृढं स्निग्धान् प्रायात् स्व-नगरीं प्रियैः ॥**

**श्रीधर-स्वामी (भावार्थ-दीपिका) : **पाण्डवो कुरु-वंशजत्वात् पाण्दवा अपि **कौरवा** एव तान् **प्रियैर्** उद्धवादिभिः सह ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : कौरवान्** पाण्डवान् ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : कौरवान्** युधिष्ठिरादीन् **प्रियैर्** उद्धवादिभिः ॥३३॥

> **॥।**

**॥ १.१०.३४-३५ ॥ **

**कुरु-जाङ्गल-पाञ्चालान् शूरसेनान् स-यामुनान् ।**

**ब्रह्मावर्तं कुरुक्षेत्रं मत्स्यान् सारस्वतान् अथ ॥**

**मरु-धन्वम् अतिक्रम्य सौवीराभीरयोः परान् ।**

**आनर्तान् भार्गवोपागाच् छ्रान्त-वाहो मनाग् विभुः ॥**

**श्रीधर-स्वामी (भावार्थ-दीपिका) : कुरु**-क्षेत्रं कुरु-देशान्तर-गतम् एव । क्रमोऽत्र न विवक्षितः ॥३४॥ **मरुर्** निरुदको देशः । **धन्वो**ऽल्पोदकः । **आनर्ताख्यो** द्वारका-देशः । स **विभुर् उपागात्** प्राप्तः । हे **भार्गव** । **मनाग्** ईषत् **श्रान्ता वाहा** यस्य सः ॥३५॥

———————————————————————————————————————

**जीव-गोस्वामी (क्रम-सन्दर्भः) : कुरु-जाङ्गलेति** युग्मकम् । अत्र पन्थानम् अतिक्रम्य गमनं तत्-तन्-निज-जन-मिलनार्थम् । शूरसेनागमनं श्री-वृन्दावन-दिदृक्षयैव ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : कुरु-जाङ्गलेत्य्** आदौ क्रमो न विवक्षितः । **मरुर्** निरुदको देशः **धन्वः** अल्पोदकः । **आनर्तान्** द्वारका-प्रदेशान् । हे **भार्गव** ! **मनाक्** ईषत् **श्रान्ता वाहा** यस्य सः ॥३४-३५॥

———————————————————————————————————————

**बलदेव-विद्यभूषणः (वैष्णवानन्दिनी) : **कुरु-जाङ्गलेत्य्-आदौ क्रमो न विवक्षितः ॥३४॥ **मरुं** निर्जलं **धन्वम्** अल्प-जलं च **देशम्** । **आनर्तान्** कुशस्थली-प्रान्तान् देशान् । हे **भार्गव** शौनक ! **मनाग्** ईषद् एव **श्रान्ता वाहा** अश्वा यस्य सः ॥३५॥

> **॥।**

**॥ १.१०.३६ ॥ **

**तत्र तत्र ह तत्रत्यैर् हरिः प्रत्युद्यतार्हणः ।**

**सायं भेजे दिशं पश्चाद् गविष्ठो गां गतस् तदा ॥**

**मध्वाचार्यः (भागवत-तात्पर्यम्) : गविष्ठः** आदित्यः । असौ वाव गविष्ठोऽप्सु देव्य् अप्स्व् अस्तम् एति इति माध्यन्दिनायन-श्रुतिः ॥३६॥

———————————————————————————————————————

**श्रीधर-स्वामी (भावार्थ-दीपिका) : तत्र तत्र** देशे **तत्रत्यैर्** जनैः । **प्रत्युद्यतानि** निवेदितान्य् **अर्हणान्य्** उपायनानि यस्मै सः । **सायम्** अपराह्ने **पश्चाद्** **दिशं** पश्चिमां दिशं **भेजे** प्राप्तः । **तदा** च **गविष्ठः** स्वर्ग-स्थः सूर्यो **गाम्** उदकं **गतः** प्रविष्टोऽस्तं गत इत्य् अर्थः । अद्भ्यो वा एष प्रातर् उदेत्य् अपः सायं प्रविशति इति श्रुतेः । 

यद् वा, **तदा** **सायङ्**काले जाते रथाद् अवतीर्य **गविष्ठो** भूमौ स्थितस् ततो **गां** जलाशयं **गतः** **पश्चाद् दिशं** सन्ध्यां **भेजे** उपासितवान् इत्य् अर्थः ॥३६॥

———————————————————————————————————————

**जीव-गोस्वामी (क्रम-सन्दर्भः) : सायम्** इति । **पश्चात्** तद्-अनन्तरम् । **सायं** यस्मिन् दिने चलितस् तस्यैव दिवसस्यान्ते । **दिशं** द्वारका-गन्तव्य-काष्ठां **भेज** इत्य् अर्थः । एवं रथस्य शैघ्र्यं दर्शितम् । अत एव भार्गव [भा।पु। १.१०.३५] इत्य् आश्चर्येण सम्बोधनम् । **मनाक्** **श्रान्त-वाहः** इति चोक्तम् । 

**तत्र तत्र** **हि** **तत्रत्यैर्** **हरिः** **प्रत्युद्यतार्हण** इत्य् अत्राशङ्कते—ननु शूरसेन-यामुनान्तर्गत-वृन्दावन-स्थानां श्रीमन्-नन्दादीनां मिलनादिकं विशिष्य कथं न वर्णितम् ? तत्राह—स एव **गविष्ठो** गोपाल-लीलः सन् । तदा दन्तवक्र-वधानन्तरं **गाः** गोकुलम् एव गतः । तद् अप्रकट-प्रकाशे तैः सार्धम् अप्रकटं स्थित एवेत्य् अर्थः । प्रकटेन स्व-प्रकाशेन प्रकट-प्रकाश-विशेष-दर्शन-कौतुकार्थम् एव **तदा** **तत्र** गमनम् इति भावः। तद् इदं श्री-कृष्ण-सन्दर्भे विवृतम् अस्ति ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु हस्तिनापुरात् द्वारका-मार्गेणैव ते देशाः सम्भवन्तीत्य् अत आह—**तत्रत्यैस्** तत्-तद्-देश-भवैर् भक्तैस् **तत्र तत्र** द्वारका-मार्गे आगत्य **प्रत्युद्यतानि** निवेदितानि **अर्हणानि** उपायनानि स्व-स्व-देश-नयनार्थं यस्मै सः । तेन तत्-तद्-भक्त-मनोरथ-पूरणार्थं तत्-तद्-देशं गत्वागत्वैव तत्र तत्रैकानि दिनानि स्थित्वा पुनर् वर्त्मानुससारेति भावः । **सायम्** अपराह्णे **पश्चाद् दिशं** द्वारका-प्रदेशं **भेजे** प्राप्तः । **तदा गविष्ठः** सूर्योऽपि **गां गतः** पश्चिम-समुद्र-जलं प्रविष्टः ॥३६॥

इति सारार्थ-दर्शिन्यां हर्षिण्यां भक्त-चेतसाम् ।

प्रथमे दशमोऽध्यायः सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु गजसाह्वयात् कुश-स्थलीं गच्छतो हरेः पथि नैते देशाः सम्भवन्ति? तत्राह—**तत्रत्यैस्** तत्-तद्-देश-भवैर् भक्तैस् **तत्र तत्र** तस्याः पथि समागत्य **प्रत्युद्यतानि** निवेदितानि **अर्हणानि** उपायनानि स्व-स्व-देश-नयनार्थं यस्मै सः । तेन तत्-तद्-भक्ताभिलाष-संपादनाय तत्-तद्-देशं गत्वा तत्र तत्रैक-द्वान् वासरान् स्थित्वा पुनः पन्थानम् आजगामेति गम्यते । **सायम् **अपराह्ने **पश्चाद्-दिशं** कुशस्थली-प्रदेशं **भेजे** प्राप, तदा **गविष्ठो** द्युस्थो रविर् अपि **गां गतः** पश्चिमार्णवान्तः प्राविशत् । स्वर्गे जले चात्र गो-शब्दः ॥३६॥ 

इति श्री-वैष्णवानन्दिन्यां  प्रथम-स्कन्ध-टिप्पन्यां दशमोऽध्यायः ॥१०॥

**॥।**

इति श्रीमद्-भागवते महा-पुराणे ब्रह्म-सूत्र-भाष्ये 

पारमहंस्यं संहितायां वैयासिक्यां प्रथम-स्कन्धे

श्री-कृष्ण-द्वारका-गमनं नाम

दशमोऽध्यायः ।

॥१०॥

**॥।**

> 

(१.११)


## एकादशोऽध्यायः


### द्वारका-वासिभिः कृतं भगवतोऽभिनन्दनं, पुर-प्रवेश-वर्णनं च ।

**॥ १.११.१ ॥**

**सूत उवाच—**

**आनर्तान् स उपव्रज्य स्वृद्धाञ्जन-पदान् स्वकान् ।**

**दध्मौ दर-वरं तेषां विषादं शमयन्न् इव ॥**

**श्रीधर-स्वामी (भावार्थ-दीपिका) :**

आनर्तैः स्तूयमानस्य पुरीं निर्विश्य बन्धुभिः ।

एकादशे रतिः सम्यग् यादवेन्द्रस्य वर्ण्यते ॥*॥

उत्सवैर् उच्चलत् पौरम् उदञ्चद् ध्वज-तोरणम् ।

उल्लसद्-रत्न-दीपालि स्व-पुरं प्रभुर् आविशत् ॥**॥

**स्वृद्धान्** समृद्धान् । **दर-वरं** पाञ्चजन्यं शङ्खम् । **दध्मौ** वादितवान् ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** 

एकादशे स्तुतः कृष्ण आनर्तैः स्व-पुरं गतः ।

बन्धुभिर् मिलितः कान्ता अधिनोद् इति वर्ण्यते ॥

**दर-वरं** पाञ्चजन्यं शङ्खम् । **इव** इति साक्षाद्-दर्शनं विना सम्यग्-विषादस्य शान्त्य्-अनुत्पत्तेः ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

आनर्तैः संस्तुतः प्राप्तो द्वार्वतीं बान्धवैर् युतः । \
हरिर् एकादशे पत्नीर् अतिमान् परिकीर्त्यते ॥ \


**दरवरं** पाञ्चजन्यम् ॥१॥

> **॥।**

**॥ १.११.२ ॥ **

**स उच्चकाशे धवलोदरो दरोऽप्य् **

**उरुक्रमस्याधर-शोण-शोणिमा ॥**

**दाध्मायमानः कर-कञ्ज-सम्पुटे ।**

**यथाब्ज-षण्डे कल-हंस उत्स्वनः ॥**

**श्रीधर-स्वामी (भावार्थ-दीपिका) : स** इति । **दरः** शङ्खो **दध्मायमानो** भगवता आपुर्यमाण **उच्चकाशे**ऽतिशयेन शुशुभे इत्य् अन्वयः । कथं-भूतो दरः ? **धवलम् उदरं** यस्य सः । तथाप्य् **उरुक्रमस्य** कृष्णस्य **अधरस्य** यः **शोण**-गुणः, तेन **शोणिमा** यस्य सः । **कर-कञ्जे** कर-कमले तयोः **संपुटे** मध्ये वर्तमानः । कथम् उच्चकाशे ? **अब्ज-षण्डे** रक्त-कमल-समूहे **कल-हंसो** राज-हंस **उत्स्वन** उच्च-शब्दो यथा, तद्वत् ॥२॥

———————————————————————————————————————

**जीव-गोस्वामी (क्रम-सन्दर्भः) : स** **उच्चकाश** इति पद्यं चित्सुखेन व्याख्यातम् अस्ति ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : स दरः** शङ्खः **उच्चकाशे** शोभते स्म । **अधरस्य शोणेन** गुणेन **शोणिमा** यस्य सः । **दाध्मायमानः** अतिशयेन वाद्यमानः । **अब्ज-षण्डे** कमल-समूहे इति चतुर्भिः करैर् धृतत्वात् ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : स दरः** शङ्खः, **उच्चकाशे** शुशुभे, **अधरस्य शोणेन** गुणेन **शोणिमा** यस्य सः। **दध्मायमानः** प्रपूर्यमाणः, **अब्ज-षण्डे** पद्म-वृन्दे, चतुर्भिः **करैर्** धृतत्वात् । तद्-गुणोऽत्रालङ्कारः, दरेणाधर-करतलारुण्य-ग्रहणात्, तद्-गुणः स्व-गुण-त्यागाद् अन्यदीय-गुण-ग्रहः इति तल्-लक्षणात् ॥२॥

> **॥।**

**॥ १.११.३ ॥ **

**तम् उपश्रुत्य निनदं जगद्-भय-भयावहम्**[^९१]** ।**

[^९१]:
    ‘जगद्-भव-भयापहम्ऽ इत्य् अपि पाठः ।


**प्रत्युद्ययुः प्रजाः सर्वा भर्तृ-दर्शन-लालसाः ॥**

**श्रीधर-स्वामी (भावार्थ-दीपिका) : जगतो** यद् **भयं** तस्य **भयावहम्** । **प्रत्युद्ययुः** प्रत्युज्जग्मुः । **भर्तुर् दर्शने** **लालस**उत्सुक्यं यासां ताः ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : जगतो** यद् **भयं** तस्य भयम् आवहति तम् ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : जगतो** यद् भयं तस्य भयम् आवहतीति ॥३॥

> **॥।**

**॥ १.११.४-५ ॥ **

**तत्रोपनीत-बलयो रवेर् दीपम् इवादृताः ।**

**आत्मारामं पूर्ण-कामं निज-लाभेन नित्यदा ॥**

**प्रीत्य्-उत्फुल्ल-मुखाः प्रोचुर् हर्ष-गद्गदया गिरा ।**

**पितरं सर्व-सुहृदम् अवितारम् इवार्भकाः ॥**

**श्रीधर-स्वामी (भावार्थ-दीपिका) : तत्र** तस्मिन् श्री-कृष्णो **उपनीताः** समर्पिता **बलय** उपायनानि याभिस् ताः । निरपेक्षेऽपि तस्मिन्न् आदरेण समर्पणे दृष्टान्तः—**रवेर् दीपम् इव **इति । **पितरम् अर्भका इव** तं **सर्व-सुहृदम् अवितारं प्रोचुर्** इत्य् उत्तरेणान्वयः । सुहृत्त्वेनैवितारं, न तु कामेन । अत्र हेतुः—**आत्मारामम्** । तत्रापि हेतुः—परमानन्द-निज-स्वरूप-लाभेनैव **पूर्ण-कामम्** ॥४-५॥

———————————————————————————————————————

**जीव-गोस्वामी (क्रम-सन्दर्भः) : तत्र** श्री-द्वारकायां **रवेर्** उपहार-रूपं **दीपम्** **आदृतवन्तो** जना इवेत्य् अर्थः ॥४॥ एवं स्तुत्य्-आदिकम् अपि तत्-प्रीणनताम् अर्हतीत्य् आह—**प्रीत्या **इति । **पितरम् अर्भका इव** इति दृष्टान्तः । तस्य प्रीताव् असाधारण-गुण-विशेषम् अप्य् आह—**सर्व-सुहृदम्** इति । सर्व-सुहृत्त्वे लिङ्गम्—**अवितारम्** इति । तथापि तादृशस्य राज्ञः[^९२] स्व-सम्बन्धाभिमानि-प्रीतिमत्-पुत्रादिषु प्रीति-विशेषोदयो यथा दृश्यते, तथा तेषु तं प्रीतिमन्तम् इत्य् अर्थः । एवं कल्पतरु-दृष्टान्तेऽपि भगवतो भक्ति-विषयिका कृपा यथार्थम् एवोपपद्यते । ये खलु सहज-तत्-प्रीतिम् एवात्मनि प्रार्थयमाना भजन्ते, तेभ्यस् तद्-दान-याथार्थ्यस्यावश्यकत्वात् । तस्माद् अस्त्य् एवानन्द-स्वरूपस्यापि भक्ताव् आनन्दोल्लास इति ॥५॥ [भक्ति-सन्दर्भ १४३]

[^९२]:
    तथा आत्माराम-पूर्ण-कामत्वेऽपि तादृशस्य**॥।** [भक्ति-सन्दर्भ] 


———————————————————————————————————————

**विश्वनाथ-चक्रवर्ती (सारार्थ-दर्शिणी) : उपनीताः** समर्पिता **बलय** उपायनानि याभिस् तथा-भूताः सत्यः । निरपेक्षेऽपि तस्मिन्न् आदरेण समर्पणे दृष्टान्तः—**रवेर् दीपम् इव** रवौ दीपम् उपनीय रवि-पूजिका इवेत्य् अर्थः । **पितरम् अर्भका इव** तम् अवितारं रक्षितारम् ऊचुः । उपायनानपेक्षत्वम् आह—आत्मारामम् इति ॥४-५॥

———————————————————————————————————————

**बलदेव-विद्यभूषणः (वैष्णवानन्दिनी) : तत्र** भर्तरि कृष्णे **उपनीताः** समर्पिता **बलय** उपायनानि याभिस् तादृश्यः सत्यः, निरपेक्षेपि तस्मिन्न् आदरेणार्पणे दृष्टान्तः—**रवेर् दीपम्** **इव** इति दीपम् उपनीय रवि-पूजका इव। **आत्मारामं** विभु-विज्ञानानन्द-स्वरूपानुभविनं निज-लाभेन पराख्य-शक्ति-प्राप्त्या **पूर्ण-कामम्** ॥४॥ **अर्भकाः पितरम्** इव प्रजास् तम् **अवितारं** पालकम् **ऊचुः** ॥५॥

> **॥।**

**॥ १.११.६ ॥ **

**नताः स्म ते नाथ सदाङ्घ्रि-पङ्कजं**

**विरिञ्च-वैरिञ्च्य-सुरेन्द्र-वन्दितम् ।**

**परायणं क्षेमम् इहेच्छतां परं**

**न यत्र कालः प्रभवेत् परः प्रभुः ॥**

**श्रीधर-स्वामी (भावार्थ-दीपिका) : **किम् उचुर् इति तद् आह—**नताः स्म** इति । **विरिञ्चो** ब्रह्मा । **वैरिञ्च्याः** सनकादयः । **इह** संसारे **परं** **क्षेमम्** **इच्छतां** **परायणं** परमं शरणम् । कुतः ? परेषां ब्रह्मादीनां **प्रभुर्** अपि **कालो यत्र प्रभुर् न** **भवेत्** ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : वैरिञ्च्याः** सनकादयः । **परं परायणं** परमाश्रयम् । यत्र अङ्घ्रि-पङ्कजे परेषां ब्रह्मादीनां **प्रभुर् अपि कालो न प्रभवेत्** ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : वैरिञ्च्याः** सनकादयः, **परं परायणं** परमाश्रयः, **यत्राङ्घ्रि-पङ्कजे **परेषां ब्रह्मादीनां **प्रभुर् अपि कालो न प्रभवेत्** ॥६॥

> **॥।**

**॥ १.११.७ ॥ **

**भवाय नस् त्वं भव विश्व-भावन**

**त्वम् एव माताथ सुहृत्-पतिः पिता ।**

**त्वं सद्-गुरुर् नः परमं च दैवतं**

**यस्यानुवृत्त्या कृतिनो बभूविम ॥**

**श्रीधर-स्वामी (भावार्थ-दीपिका) : **अतो **भवाय** उद्भवाय **नो**ऽस्माकं **त्वं भव** । हे **विश्व-भावन** ! **कृतिनः** कृतार्था **बभूविम** जाता वयम् ॥७॥

———————————————————————————————————————

**जीव-गोस्वामी (क्रम-सन्दर्भः) : भवाय** सन्तत-निज-दर्शन-समृद्धये ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : भवाय** क्षेमाय । भवः क्षेमे च संसारे इति मेदिनी ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : नो**ऽस्माकं **भवाय** कल्याणाय **त्वं भव** । भवः क्षेमे च संसारे इति मेदिनी । **यस्य** तव **अनुवृत्त्या** वयं **कृतिनः** कृतार्था **बभूविम** जाताः ॥७॥

> **॥।**

**॥ १.११.८ ॥ **

**अहो सनाथा भवता स्म यद् वयं**

**त्रैविष्टपानाम् अपि दूर-दर्शनम् ।**

**प्रेम-स्मित-स्निग्ध-निरीक्षणाननं**

**पश्येम रूपं तव सर्व-सौभगम् ॥**

**श्रीधर-स्वामी (भावार्थ-दीपिका) : **कृतार्थत्वम् एवाहुः । **अहो** **भवता वयं स-नाथाः स्मः** । **यद्** यस्मात् **तव रूपं पश्येम** । **त्रैविष्टपानाम्** **अपि दूरे दर्शनं** यस्य तत् । देवानाम् अपि दुर्लभ-दर्शनम् इत्य् अर्थः । **प्रेम्णा** यत् **स्मितं** तद्-युक्तं **स्निग्धं निरीक्षणं** यस्मिंस् तद् **आननं** यस्मिंस् तद् रूपम् । **सर्वेषु** चाङ्गेषु **सौभगं** यस्मिंस् तत् ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) : त्रैविष्टपानां** देवानाम् ॥८॥

> **॥।**

**॥ १.११.९ ॥ **

**यर्ह्य् अम्बुजाक्षापससार भो भवान्**

**कुरून् मधून् वाथ सुहृद्-दिदृक्षया ।**

**तत्राब्द-कोटि-प्रतिमः क्षणो भवेद्**

**रविं विनाक्ष्णोर् इव नस् तवाच्युत ॥**

**मध्वाचार्यः (भागवत-तात्पर्यम्) : कुरूणां मधूनां** च नः ॥९॥

———————————————————————————————————————

**श्रीधर-स्वामी (भावार्थ-दीपिका) : **अर्भका इव स-करुणम् आहुः । **यर्हि** यदा । भो **अम्बुजाक्ष** ! नो **भवान्** इति पाठे न इत्य् अनादरे षष्ठी । अस्मान् अनादृत्य **अपससार** अपहाय जगाम । **कुरून्** हस्तिनापुरम् । **मधून्** मथुरां वा । **तत्र** तदा । **रविं विना** आन्ध्याद् **अक्ष्णोर्** यथैकोऽपि क्षणोऽ**ब्द-कोटि-प्रतिमो भवेत्** । एवं **तव** **नः** त्वदीयानाम् अस्माकम् अपीत्य् अर्थः ॥९॥

———————————————————————————————————————

**जीव-गोस्वामी (क्रम-सन्दर्भः) : यर्हि **इति । यदा यदेत्य् अर्थः । **तत्र** तदा तदा **क्षणो**ऽपि **अब्द-कोटि-प्रतिमो **भवति । तथा **रविं विनाक्ष्णोर्** याद्र्श्य् आन्ध्यावस्था, ताद्र्श्य् अपि भवतीत्य् अर्थः । "नो भवान्" इति पाठे **नो**ऽस्माकं स्वामी यो भवान्, स त्वम् इत्य् अर्थः । 

अत्र **मधून्** मथुरां **वा** इति व्याख्याय तदानीं तन्-मण्डले **सुहृदो** व्रजस्था एव प्रकटा इति तैर् अप्य् अभिमतम् । तत्र योग-प्रभावेन नीत्वा सर्व-जनं हरिः [भा।पु। १०.५०.५८] इत्य् अत्र सर्व-शब्दात् ।


> बलभद्रः कुरु-श्रेष्ठ भगवान् रथम् आस्थितः ।  
> सुहृद्-दिदृक्षुर् उत्कण्ठः प्रययौ नन्द-गोकुलम् ॥ [भा।पु। १०.६५.१] 

इत्य् अत्र प्रसिद्धत्वाच् च ॥९॥ [कृष्ण-सन्दर्भ १७४]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भो **अम्बुजाक्ष** ! "नो भवान्" इति पाठे नोऽस्मान् अनादृत्य । **कुरून्** हस्तिनापुरम् । **मधून्** मथुरा-मण्डलं नन्द-व्रजम् इत्य् अर्थः, न तु मथुरा-पुरीं तदानीं तस्यां सुहृदाम् अभावात् । तत्र योग-प्रभावेण नीत्वा सर्व-जनं हरिः [भा।पु। १०.५०.५७] इत्य् अत्र सर्व-शब्दात् । तेन आयास्य इति दौत्यकैर् इति ज्ञातीन् वो द्रष्टुम् एष्याम [भा।पु। १०.४५.२३] इत्य्-आदि यद् भगवता उक्तं व्रजं प्रत्यागमनं तत् पाद्मादि-पुराणेषु स्पष्टं सद् अपि तद् अपि श्री-भागवते त्व् अस्मिन्न् अत्रैव ज्ञापितम् । तदा **नस् तव** त्वदीयानाम् अस्माकम् ॥९-१०॥

———————————————————————————————————————

**बलदेव-विद्यभूषणः (वैष्णवानन्दिनी) : यर्हि** यदा भो **अम्बुजाक्ष**! अस्मान् विहाय **भवान्** **कुरून्** गजसाह्वयं **मधून्** माथुर-मन्डलं वा **ससार** **सुहृदां** पाण्डवानां नन्दादीनां च **दिदृक्षया**, **तदा नः** **क्षणोऽब्द-कोटि-तुल्यो भवेत्**, **रविं विना** यथा **अक्ष्नोर्** आन्ध्यम् । अत्र **मधून्** इति नन्द-व्रज एव गृहीतः । मथुरायां सुहृदाम् अभावात् तत्र योग-प्रभावेन नीत्वा सर्व-जनं हरिः [भा।पु। १०.५०.५७] इति माथुराणां सर्वेषां द्वार्वत्यां नयनात् । आयास्य इति दौत्यकैः [भा।पु। १०.३९.३५], ज्ञातीन् वो द्रष्टुम् एष्यामः [भा।पु। १०.४५.२३] इत्य्-आदि स्व-प्रतिज्ञा-पुरणाय तस्यैवार् गन्तव्यत्वाद् एवं पाद्मोत्तर-खण्डेऽभिधानात् बलदेवेनापि तस्मिन्न् एवागतत्वाच् च ॥९॥

> **॥।**

**॥ १.११.१० ॥**[^९३]

**कथं वयं नाथ चिरोषिते त्वयि**

[^९३]:
    थिस् वेर्से इस् नोत् फ़ोउन्द् इन् अल्ल् एदितिओन्स् ओफ़् स्रिधर्ऽस् तिक।


**प्रसन्न-दृष्ट्याखिल**[^९४]**-ताप-शोषणम् ।**

[^९४]:
     प्रपन्न-तृष्णाखिल- इति श्रीधरानुसृत-पाठः।


**जीवेम ते सुन्दर-हास-शोभितम्**

**अपश्यमाना वदनं मनोहरम् ॥**

**श्रीधर-स्वामी (भावार्थ-दीपिका) : कथम्** इति । हे नाठ ! **प्रपन्नानां तृष्णा**-रूपोऽ**खिलो** यस् **तापः,** तस्य **शोषणं** नाशकम्, त्वां प्रपन्नानां तृष्णासम्भवात् ॥१०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) :** _न व्याख्यातम्।_

> **॥।**

**॥ १.११.११ ॥**

**इति चोदीरिता वाचः प्रजानां भक्त-वत्सलः ।**

**शृण्वानोऽनुग्रहं दृष्ट्या वितन्वन् प्राविशत् पुरम् ॥**

**श्रीधर-स्वामी (भावार्थ-दीपिका) : इति** **च** एवं-विधा अन्याश् चोच्चारिता **वाचः** **शृण्वन्** **दृष्ट्या** साभिनन्दनावलोकेन अनुग्रहं कुर्वन् **पुरीं** द्वारकां **प्राविशत्** ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : दृष्ट्या** तान् प्रति दृष्टि-क्षेपेण ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : दृष्ट्या** तान् प्रति कृपावलोकेन ॥११॥

> **॥।**

॥ १.११.१२ ॥ 

**मधु-भोज-दशार्हार्ह-कुकुरान्धक-वृष्णिभिः ।**

**आत्म-तुल्य-बलैर् गुप्तां नागैर् भोगवतीम् इव ॥**

**श्रीधर-स्वामी (भावार्थ-दीपिका) : **तां द्वारकां स्तौति पञ्चभिः । स्व-**तुल्य-बलैर्** मधु-भोजादिभिर् गुप्तां रक्षिताम् ॥१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तां द्वारकां वर्णयति पञ्चभिः ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **पुरीं वर्णयति मधु-भोजेति पञ्चभिः । आत्म-तुल्येति—तेषां नित्य-पार्षदत्वम् उक्तम् । 


> एते हि यादवाः सर्वे मद्-गणा एव भामिनि! [प।पु। ६.८९.२१]  
> सर्वदा मत्-प्रिया देवि मत्-तुल्य-गुण-शालिनः ॥ इति पाद्मात् ॥१२॥  
> **॥।**

**॥ १.११.१३ ॥ **

**सर्वर्तु-सर्व-विभव-पुण्य-वृक्ष-लताश्रमैः ।**

**उद्यानोपवनारामैर् वृत-पद्माकर-श्रियम् ॥**

**श्रीधर-स्वामी (भावार्थ-दीपिका) : सर्वेष्व् ऋतुषु सर्वे विभवाः** पुष्पादि-सम्पदो येषां, ते **पुण्य-वृक्षा लताश्रमा** लता-मण्डपाश् च येषु, तैर् **उद्यानादिभिर्** **वृता** ये **पद्माकराः** सरांसि, तैः **श्रीः** शोभा यस्यां ताम् । **उद्यानं** फल-प्रधानम् । **उपवनं** पुष्प-प्रधानम् । **आरामः** क्रीडार्थं वनम् ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : सर्वेषु ऋतुषु सर्व-विभवाः** पुष्पादि-सम्पदो येषां ते **पुण्य**-रूपा **वृक्षाश्** च **लताश्** च **आश्रमाश्** च, तैः । **उद्यानं** फल-प्रधानम् **उपवनं** पुष्प-प्रधानम् **आरामः** क्रीडार्थं वनं, तैर् **वृता** । ये **पद्माकराः** सरांसि, तैः **श्रीः** शोभा यस्यां, ताम् ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : सर्वेषु ऋतुषु** **विभवाः** पुष्प-फलादि-सम्पदो येषां ते, **पुण्य**-रूपा **वृक्षाश्** च **लताश्** च **आश्रमाश्** च येषु, तैर् **उद्यानादिभिर्** **वृता** ये **पद्माकराः** सरांसि, तैः **श्रीः** शोभा यस्यां ताम् । फल-प्रधानम् **उद्यानं**, पुष्प-प्रधानम् **उपवनम्,** क्रीडार्थं वनम् **आरामः** ॥१३॥

> **॥।**

**॥ १.११.१४ ॥ **

**गोपुर-द्वार-मार्गेषु कृत-कौतुक-तोरणाम् ।**

**चित्र-ध्वज-पताकाग्रैर् अन्तः प्रतिहतातपाम् ॥**

**श्रीधर-स्वामी (भावार्थ-दीपिका) : **गोपुरं पुर-द्वारम् । द्वारं गृह-द्वारम् । कृतानि कौतुकेनोत्सवेन तोरणानि यस्यां ताम् । गरुडादि-चिह्नाङ्किता ध्वजाः । जय-प्रद-यन्त्राङ्किताः पताकाः । चित्राणां ध्वज-पताकानाम् अग्रैर् अन्तः प्रतिहत आतपो यस्यां ताम् ॥१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गोपुरं पुर-द्वारम् । द्वारं गृह-द्वारम् । अन्तर् मध्ये मध्ये प्रतिहत आतपः सूर्य-ज्वाला यस्याम् ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : **गोपुराणि पुर-द्वाराणि, द्वाराणि मन्दिराणां, कृतानि रचितानि कौतुकेनोत्सवेन तोरणानि मुक्तादि-मनोज्ञा वन्दन-माला यस्यां ताम् । चित्राणां ध्वज-पताकानाम् अग्रैर् अन्तः प्रतिहतः सूर्षातपो यस्यां ताम् । वैनतेयादि-चिह्न-विशिष्टा ध्वजाः, विजय-पत्राञ्चिताः पताकाः ॥१४॥

> **॥।**

**॥ १.११.१५ ॥ **

**सम्मार्जित-महा-मार्ग- रथ्यापणक-चत्वराम् ।**

**सिक्तां गन्ध-जलैर् उप्तां फल-पुष्पाक्षताङ्कुरैः ॥**

**श्रीधर-स्वामी (भावार्थ-दीपिका) : **संमार्जितानि निःसारित-रजस्कानि महा-मार्गादीनि यस्यां ताम् । महा-मार्गा राज-मार्गाः । रथ्या इति अमार्गाः । आपणकाः पण्य-वीथयः । चत्वराण्य् अङ्गानि । फलादिभिर् उप्ताम् अवकीर्णाम् ॥१५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **महा-मार्गा राज-मार्गाः । रथ्या इतर-मार्गाः । आपणकाः पण्य-वीथयः । चत्वराणि अङ्गणानि । उप्ताम् अवकीर्णाम् ॥१५॥

———————————————————————————————————————

**बलदेव-विद्यभूषणः (वैष्णवानन्दिनी) : **महा-मार्गा राज-पथाः, रथ्या इतर-मार्गाः, आपणकाः पण्यवीथयः, चत्वराण्य् अङ्गनानि एतानि संमार्जितानि यस्यां तां फलादिभिर् उप्ताम् अवकीर्णाम् ॥१५॥

> **॥।**

**॥ १.११.१६-१७ ॥ **

**द्वारि द्वारि गृहाणां च दध्य्-अक्षत-फलेक्षुभिः ।**

**अलङ्कृतां पूर्ण-कुम्भैर् बलिभिर् धूप-दीपकैः ॥**

**निशम्य प्रेष्ठम् आयान्तं वसुदेवो महा-मनाः ।**

**अक्रूरश् चोग्रसेनश् च रामश् चाद्भुत-विक्रमः ॥**

**श्रीधर-स्वामी (भावार्थ-दीपिका) : प्रेष्ठम्** अन्तरात्मानम् **आयान्तं निशम्य** श्रुत्वा **वसुदेवादयः प्रत्युज्जग्मुर्** इति चतुर्थेनान्वयः ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : प्रेष्ठम् आयण्तं निशम्य **इति वन्दि-पर्यन्तम् अनुवर्तनीयम् । अतः प्रेष्ठ-पदं क्वचिद् योगार्थेन, क्वचन रूढ्या च सङ्गमनीयम् ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : बलिभिर्** उपहारैः ॥१६॥ **प्रेष्ठम्** आत्मनेऽप्य् अतिप्रियं, **वसुदेवादयः** **प्रत्युज्जग्मुर्** इति चतुर्थेनान्वयः ॥१७॥

> **॥।**

**॥ १.११.१८ ॥ **

**प्रद्युम्नश् चारुदेष्णश् च **[^९५]**साम्बो जाम्बवती-सुतः ।**

[^९५]:
    "ये च साम्ब-गदादयः" इति पाठः ।


**प्रहर्ष-वेगोच्छशित**[^९६]**- शयनासन-भोजनाः ॥**

[^९६]:
    "उच्छ्वसितः" इति पाठो यद्यपि बहुत्र दृश्यते, तथापि स प्रामादिकः, टीकायां "शश प्लुत-गतौ" इति धातु-निर्देशात् ।


**श्रीधर-स्वामी (भावार्थ-दीपिका) : प्रहर्ष-वेगेन उच्छशितान्य्** उल्लङ्घितानि **शयनादीनि** यैस् ते । शश प्लुत-गतौ ॥१८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : प्रहर्ष-वेगेन उच्छशितानि** उल्लङ्घितानि **शयनादीनि** यैः । शश प्लुत-गतौ ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : प्रहर्ष-वेगेन उच्छशितानि** उल्लङ्घितानि **शयनादीनि** यैः । शश प्लुत-गतौ धातुः ॥१८॥

> **॥।**

**॥ १.११.१९ ॥ **

**वारणेन्द्रं पुरस्कृत्य ब्राह्मणैः स-सुमङ्गलैः ।**

**शङ्ख-तूर्य-निनादेन ब्रह्म-घोषेण चादृताः ॥**

**प्रत्युज्जग्मू रथैर् हृष्टाः प्रणयागत-साध्वसाः ॥**

**श्रीधर-स्वामी (भावार्थ-दीपिका) : वारणेन्द्रं** मङ्गलार्थं **पुरतः कृत्वा** । **स-सुमङ्गलैः** सुमङ्गलं पुष्पादि तद्-युक्त-पाणिभिः । **ब्रह्म-घोषो** मन्त्र-पाठः । **प्रणयेन** स्नेहेन **आगतं साध्वसं** संभ्रमो येषां ते ॥१८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : साध्वसं** सम्भ्रमः ॥

———————————————————————————————————————

**बलदेव-विद्यभूषणः (वैष्णवानन्दिनी) : वारणेन्द्रं** गज-राजं, **स-सुमङ्गलैर्** मङ्गल-वस्तु-हस्तैर् इत्य् अर्थः । **ब्रह्म-घोषेण** वेद-ध्वनिना, **साध्वासं** सम्भ्रमः ॥१९॥

> **॥।**

**॥ १.११.२० ॥ **

**वार-मुख्याश् च शतशो यानैस् तद्-दर्शनोत्सुकाः ।**

**लसत्-कुण्डल-निर्भात-कपोल-वदन-श्रियः ॥**

**श्रीधर-स्वामी (भावार्थ-दीपिका) : वार-मुख्या** नटादयश् च प्रत्युज्जग्मुः । **लसत्-कुण्डलैर् निर्भातानि** यानि **कपोलानि,** तैर् **वदनेषु श्रीः** शोभा यासां, ताः । **वार-मुख्या **नर्तक्यः, वेश्या इति यावत् ॥२०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

> 

**बलदेव-विद्यभूषणः (वैष्णवानन्दिनी) : वार-मुख्या** नटादयश् च प्रत्युज्-जग्मुः ॥२०॥

> **॥।**

॥ १.११.२१ ॥ 

**नट-नर्तक-गन्धर्वाः सूत-मागध-वन्दिनः ।**

**गायन्ति चोत्तमश्लोक-चरितान्य् अद्भुतानि च ॥**

**श्रीधर-स्वामी (भावार्थ-दीपिका) : अद्भुतानि** चेति **च**-कारस्य **वन्दिनश्** चेत्य् अन्वयः । **नटा** नव-रसाभिनय-चतुराः । तालाद्य्-अनुसारेण नृत्यन्तो **नर्तकाः** । **गन्धर्वा** गायकाः । 


> सूताः पौराणिकाः प्रोक्ता मागधा वंश-शंसकाः ।   
> वन्दिनस् त्व् अमल-प्रज्ञाः प्रस्ताव-सदृशोक्तयः ॥

ते सर्वे **गायन्तिच** इत्य् अन्वयः । **उत्तम-श्लोकस्य अद्भुतानि चरित्राणि** भक्त-वात्सल्यादीनि ॥२१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **नटा रसाभिनय-निपुणाः, नर्तकाः सङ्गीतोक्तविधिना नृत्यन्तः, गन्धर्वा गायकाः, सुतादीनां लक्षणानि—


> सुताः पौराणिकाः प्रोक्ता मागधा वंश-शंसकाः ।   
> वन्दिनस् त्व् अमल-प्रज्ञाः प्रस्ताव-सदृशोक्तयः इति ॥२१॥  
> **॥।**

॥ १.११.२२ ॥ 

**भगवांस् तत्र बन्धूनां पौराणाम् अनुवर्तिनाम् ।**

**यथा-विध्य् उपसङ्गम्य सर्वेषां मानम् आदधे ॥**

**श्रीधर-स्वामी (भावार्थ-दीपिका) : **यथाविधि यैः सह यथोचितं तैस् तथा समागमं कृत्वा । सर्वेषां मानम् आदधे कृतवान् इत्य् अर्थः ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यथाविधि यथोचितम् ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **यथाविधि यथोचितम् । उपसङ्गम्य प्रत्युद्गतान् प्राप्य, मानं सत्कारम् ॥२२॥

> **॥।**

॥ १.११.२३ ॥ 

**प्रह्वाभिवादनाश्लेष-कर-स्पर्श-स्मितेक्षणैः ।**

**आश्वास्य चाश्वपाकेभ्यो वरैश् चाभिमतैर् विभुः ॥**

**श्रीधर-स्वामी (भावार्थ-दीपिका) : **तदाह —प्रह्वेति । प्रह्वं प्रह्वत्वं शिरसा नतिः । अभिवादनं वाचा नतिः । आश्वास्याभयं दत्त्वा । श्व-पाकान् अभिव्याप्य वरैर् अभीष्ट-दानैश् च मानं कृतवान् ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवाह—प्रह्वत्वं शिरसा नतिः पित्रादिषु गर्गादिषु च । अभिवादनं वाचा नतिः यदु-वंश्येषु स्थविरेषु । आश्व्-अपाकेभ्यः श्वपाक-पर्यन्तान् अपि जनान् आश्वास्य अभयं दत्त्वा । वरैर् अभीष्ट-दानैश् च ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रह्वत्वं शिरसा नतिः वसुदेवादिषु गर्गादिषु च, अभिवादनं वाचा नतिः यदुवंश्येषु वृद्धेषु, आश्लेष-करस्पर्शौ समेषु । इतरेषु स्मितेक्षणानि, आश्वपाकेभ्यः श्व-पाक-पर्यन्तं तान् अपि जनानाश्वास्याभयं दत्त्वा, वरैर् अभीष्ट-प्रदानैश् च ॥२३॥

> **॥।**

॥ १.११.२४ ॥ 

**स्वयं च गुरुभिर् विप्रैः सदारैः स्थविरैर् अपि ।**

**आशीर्भिर् युज्यमानोऽन्यैर् वन्दिभिश् चाविशत् पुरम् ॥**

**श्रीधर-स्वामी (भावार्थ-दीपिका) : **अन्यैश् च बन्दिभिश् च ॥२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गुरुभिः पितामहादिभिः ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **स्वयं च गुर्वादिभिर् आशीर्भि-युज्यमानो वन्दिभिः सह स्व-पुरम् अविशत् ॥२४॥

> **॥।**

**॥ १.११.२५ ॥ **

**राज-मार्गं गते कृष्णे द्वारकायाः कुल-स्त्रियः ।**

**हर्म्याण्य् आरुरुहुर् विप्रास्**[^९७]** तद्-ईक्षण-महोत्सवाः ॥**

[^९७]:
    विप्र


**श्रीधर-स्वामी (भावार्थ-दीपिका) : **हे **विप्र** शौनक ! **तस्येक्षणेन महान् उत्सवो** यासां ताः ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हे **विप्राः**! ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **हे **विप्राः** ! ॥२५॥

> **॥।**

**॥ १.११.२६ ॥ **

**नित्यं निरीक्षमाणानां यद् अपि द्वारकौकसाम् ।**

**न वितृप्यन्ति हि दृशः श्रियो धामाङ्गम् अच्युतम् ॥**

**श्रीधर-स्वामी (भावार्थ-दीपिका) : **यद्य् अस्मान् **नित्यं** सदाच्युतं **निरीक्षमाणानाम्** अपि दृशो नैव तृप्यन्त्य् अत आरुरुहुः । कथं-भूतम् ? **श्रियः** शोभाया **धाम** स्थान-मङ्गलं यस्य तम् ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : यद् **यस्मान् **नित्यं** **निरीक्षमाणानाम्** **अपि दृशो** **नैव तृप्यन्ति,** अत **आरुरुहुः** [२५] । **अच्युतं** कीदृशं ? **श्रियः** शोभाया **धाम** स्थानम् **अङ्गं** यस्य तम् ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : यतोऽच्युतं नित्यं निरीक्षमाणानाम् अपि दृशो नैव तृप्यन्ति**, अतो हर्म्याण्य् आरुरुहुः [२५] । **अच्युतं** कीदृशं? **श्रियः** शोभाया **धामान्य्** **अङ्गानि** यस्य तम् ॥२६॥

> **॥।**

**॥ १.११.२७ ॥ **

**श्रियो निवासो यस्योरः पान-पात्रं मुखं दृशाम् ।**

**बाहवो लोक-पालानां सारङ्गाणां पदाम्बुजम् ॥**

**श्रीधर-स्वामी (भावार्थ-दीपिका) : **एतद् एवाभिनयेनाह । **श्रियो** लक्ष्म्याः **यस्य उरो** वक्षो **निवासः** । यस्य **मुखं** सर्व-प्राणिनां **दृशां** सौन्दर्यामृत-**पानाय पात्रम्** । यस्य **बाहवो** **लोक-पालानां निवासः** । सारं श्री-कृष्णं गायन्तीति **सारङ्गा** भक्ताः, तेषां यस्य **पदाम्बुजं** निवासः, तं निरीक्षमाणानां दृश इति पूर्वेणान्वयः ॥२७॥

———————————————————————————————————————

**जीव-गोस्वामी (क्रम-सन्दर्भः) : श्रियः** प्रेयस्याः । याः सर्वेषाम् एव तत्-प्रिय-वर्गाणां **दृशश्** चक्षूंषि, तासाम् । **लोक-पालानां** पाल्यानाम् । **सारङ्गाणां** सर्वेषाम् एव भक्तानाम् । **निवास** आश्रयः । यथा-स्वं भावोद्दीपनत्वात् ॥२७॥ [प्रीति-सन्दर्भ १५६]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यस्य **मुखं पान-पात्रं** सौन्दर्यामृत-पूर्णं **दृशां** **निवासः** । इन्द्रादीनां **लोक-पालानां** यस्य **बाहवो** **निवासः**, तद्-बलम् आश्रित्यैव असुरेभ्यो निर्भयास् ते सुखं वसन्तीति भावः । **सारं** तद्-यशो गायन्तीति **सारङ्गा** भक्ताः, तेषां, श्लेषेण भ्रमराणां **पदाम्बुजं निवासः** । तं निरीक्षमाणानां दृशः [२६] इति पूर्वेणान्वयः ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : यस्य** **उरः श्रियो निवासः**, यस्य **मुखं पान-पात्रं** लावन्य-सुधा-पूर्णं **दृशां** निवासः, यस्य **बाहवो लोक-पालानाम्** इन्द्रादीनां निवासः, तान् आश्रित्यैव ते निर्भया निवसन्ति । यस्य **पदाम्बुजं सरङ्गाणां** तद्-यशो-गायकानां भक्तानां निवासः । तं निरीक्षमाणानां दृशः [२६] इति पूर्वेणानुषङ्गः ॥२७॥

> **॥।**

**॥ १.११.२८ ॥ **

**सितातपत्र-व्यजनैर् उपस्कृतः**

**प्रसून-वर्षैर् अभिवर्षितः पथि ।**

**पिशङ्ग-वासा वन-मालया बभौ**

**घनो यथार्कोडुप-चाप-वैद्युतैः ॥**

**श्रीधर-स्वामी (भावार्थ-दीपिका) : **सितैर् आतपत्र-व्यजनैर् उपस्कृतो मण्डितः । अर्कश् चोडुपो नक्षत्र-सहितश् चन्द्रश् च चापम् इन्द्र-धनुश् च वैद्युतं विद्युत् तेजश् च तैः । अर्कश्-छत्रस्योपमानम् । नक्षत्राणि पुष्प-वृष्टेः । चन्द्रः परिभ्रम-कृत-मण्डलाकारयोश् चामर-व्यजनयोः । चापं वन-मालायाः विद्युत् तेजः पिशङ्ग-वाससोः । अभूतोपमेयम् । यदि घनस्योपरि सूर्य-बिम्बम् उभयतश् चन्द्रौ सर्वतो नक्षत्राणि मध्ये च मिलितं चाप-द्वयं स्थिरं विद्युत्-तेजश् च श्रीअदि भवेत् तर्हि स घनो यथा भाति तथा हरिर् बभाव् इत्य् अर्थः ॥२८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वैद्युतं विद्युत्-तेजः । घनः कृष्णस्योपमानम् । अर्कश् छत्रस्य उडुपौ परिभ्रम-कृत-मण्डलाकारयोश् चामर-व्यजनयोः । उडवः पुष्प-वृष्टेः । चापौ वन-मालायाः विद्युत्-तेजः पिशङ्ग-वाससोः । अद्भुतोपमेयं यदि घनस्योपरि सूर्य-बिम्बम् उभयतश् चन्द्रौ सर्वतो नक्षत्राणि मध्ये च मिलितं चाप-द्वयं स्थिरं विद्युत्-तेजो भवेत् तर्हि स घनो यथा भाति तथा हरिर् बभाव् इति भावः ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **सितैर् आतपत्रादिभिर् उपस्कृतोऽलन्कृतः, पुष्पैर् विकीर्णश् च कृष्णो वभौ । अर्कश् च उडुपः सनक्षत्रश् चन्द्रश् च चापं शत्रुधनुश् च वैद्युतं विद्युत्-तेजश् च । उपर्यर्क-विम्बेन उभयतश् चन्द्र-विम्बाभ्यां सर्वतो नक्षत्रैर् मध्ये मिलिताभ्यां शत्रु-चापाभ्यां स्थिरेण विद्युत्-तेजसा च विशिष्टो यथा घनस् तथा कृष्णः शुशुभ इत्य् अभूतोपमेयम्, असम्भाव्यमानोपमान-समुद्भावनात्, विम्बानुविम्बोपमा चेत्य् एके, कृष्णादि-दृष्टान्तवद् घनादेः प्रतिपादनात् ॥२८॥

> **॥।**

॥ १.११.२९ ॥ 

**प्रविष्टस् तु गृहं पित्रोः परिष्वक्तः स्व-मातृभिः ।**

**ववन्दे शिरसा सप्त देवकी-प्रमुखा मुदा ॥**

**श्रीधर-स्वामी (भावार्थ-दीपिका) : **देवकी-प्रमुखाः सप्त ववन्द इति मातृ-सौन्दर्याद् आदर-विशेष-ज्ञापनार्थम् उक्तम् । अष्टादशापि वसुदेव-भार्या मातृ-तुल्यत्वान् नमस्कृता एव ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सप्त ववन्द इति मातृ-सोदर्याद् आदर-विशेष-ज्ञापनार्थम् उक्तम् । अष्टादशापि पितुर् वसुदेवस्य भार्या मातृ-तुल्यत्वान् नमस्कृता एव ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : **सप्तेत्य् उपलक्षणम्, अष्टादशापि वसुदेवपत्नीः शिरसा ववन्दे, देवकी-तुल्यत्वाद् इत्य् अर्थः । सप्तानाम् उक्तिर् देवकी-सौन्दर्येण तास्वादराधिक्यात् ॥२९॥

> **॥।**

॥ १.११.३० ॥ 

**ताः पुत्रम् अङ्कम् आरोप्य स्नेह-स्नुत-पयोधराः ।**

**हर्ष-विह्वलितात्मानः सिषिचुर् नेत्रजैर् जलैः ॥**

**श्रीधर-स्वामी (भावार्थ-दीपिका) : **नेत्रजैर् जलैर् हर्षाश्रुभिः ॥३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : **स्व-भुवनं स्व-पुरं, सर्वे कामा भोगा यत्र तत् । अनुत्तमं सर्वोत्कृष्टं, सहस्राणि चेति—च शब्दाद् अष्टोत्तर-शतोत्तराणीति ज्ञेयम् ॥३०॥

> **॥।**

॥ १.११.३१ ॥ 

**अथाविशत् स्व-भवनं सर्व-कामम् अनुत्तमम् ।**

**प्रासादा यत्र पत्नीनां सहस्राणि च षोडश ॥**

**श्रीधर-स्वामी (भावार्थ-दीपिका) : **स्व-गृह-प्रवेशम् आह—अथेति । **सहस्राणि च षोडश** इति **च**-काराद् अष्टोत्तर-शताधिकानीति ज्ञेयम् ॥३१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : स्व-भवनं** स्व-पुरम् । **सहस्राणि च षोडश** इति **च**-काराद् अष्टोत्तर-शताधिकानीति ज्ञेयम् ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : _न व्याख्यातम्।_**

> **॥।**

**॥ १.११.३२ ॥ **

**पत्न्यः पतिं प्रोष्य गृहान् उपागतं**

**विलोक्य सञ्जात-मनो-महोत्सवाः ।**

**उत्तस्थुर् आरात् सहसासनाशयात्**

**साकं व्रतैर् व्रीडित-लोचनाननाः ॥**

**श्रीधर-स्वामी (भावार्थ-दीपिका) : प्रोष्य** देशान्तरे उषित्वा । **आराद्** दूराद् एव **विलोक्य** **सञ्जातो मनसि महोत्सवो** यासां ताः। **आसनाद्** देहेन **उत्तस्थुः** । **आशयो**ऽन्तःकरणं, तस्माद् अप्य् आत्मनोत्तसथुः । श्री-कृष्णेनात्मनः संश्लेषेऽन्तःकरण-व्यवधानम् अपि ता नासहन्तेत्य् अर्थः । **व्रीडितानि लोचनान्य्** **आननानि** च यासां ताः । अपाङ्गैर् एव वीक्षणाद् व्रीडित-लोचनाः, अवनत-मुखत्वाद् व्रीडिताननाः । **साकं व्रतैर्** इति हास्य-क्रीडा-वर्जनादि-नियमा आपि ताभ्य उत्तस्थुर् इति वा । व्रतानि च याज्ञवल्क्येनोक्तानि—


> क्रीडां शरीर-संस्कारं समाजोत्सव-दर्शनम् ।  
> हास्यं पर-गृहे यानं त्यजेत् प्रोषित-भर्तृका ॥ इति ॥३२॥

———————————————————————————————————————

**जीव-गोस्वामी (क्रम-सन्दर्भः) : **पत्न्य इति । **विलोक्य** एव **आसनात्** तद्-आवेशेनैक-चेष्टतावस्थानात् । आशयात् तत्-समाधि-लक्षणाच् च **उत्तस्थुस्** तौ तत्यजुर् इत्य् अर्थः । अत एव **व्रीडित-** इति ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यावत्यो महिष्यस् तावद्भिर् एव प्रकाशैर् युगपद् एव पृथक् तत्-तन्-मन्दिर-प्रविष्टं कृष्णम् आलोकमानानां माम् एव प्रथमम् अयं प्राप्त इत्य् अभिमन्यमानानां तासां तात्कालिकीं चेष्टाम् आह—**सञ्जातो मनसो महोत्सवः** परिरम्भ-स्पृहा यासां ताः । अत एव **आसनात्** अन्तः-करणाच् च **उत्तस्थुः** । ततश् च **व्रीडित-लोचनाननाः** अपाङ्गैर् एव वीक्षणात् व्रीडित-लोचनाः अवनत-मुखत्वात् व्रीडिताननाः । 

अयम् अर्थः—आसनं परित्यज्य प्रथमं देहेनैव परिरब्धुम् उत्थिताः, मध्ये लज्जया कृतं विघ्नम् आलक्ष्य, लज्जोत्पत्ति-स्थानम् अन्तः-करणं च त्यक्त्वा केवलम् आत्मनैव परिरेभिरे इति केवलम् उत्प्रेक्षैव । कान्तम् आलोक्य सहसैव स्पर्शौत्सुक्य-पूर्ण-प्रेमानन्द-मूर्च्छितास् ता बभूवुर् इति तत्त्वम् । मूर्च्छायां सत्याम् एव सुषुप्ति-प्रलययोर् इवान्तः-करण-व्यवधानाभाव-सिद्धेः । **साकं व्रतैर्** इति व्रतानि याज्ञवल्क्येनोक्तानि—


> क्रीडां शरीर-संस्कारं समाजोत्सव-दर्शनम् ।   
> हास्यं पर-गृहे यानं त्यजेत् प्रोषित-भर्तृका ॥ इति । 

व्रतैः सहिता एव उत्तस्थुर् इति तेषां व्रतानां पतिं दर्शयितुम् अनुचितानाम् अपि सहसा त्यक्तुम् अशक्यत्वात् तैः साकम् एवोत्तस्थुः । ततश् च तेन दृष्टाः, तासाम् असंस्कृत-शारीर-परिच्छदता स्नेह-वर्धनायैवाभूद् इति ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **सर्वेषु मन्दिरेषु युगपत् प्राविशद् इति भावेनाह—**पत्न्य** इति । तदा **सञ्जातो** **मनो-महोत्सवः** परिरम्भ-वाञ्छा यासां ताः । **आराद्** दूराद् एव सहसा त्वरया **आसनाद्** **आशयाद्** अन्तः-करनाच् च **उत्तस्थुः**, ततोऽपाङ्गैर् एव वीक्षणाद् **व्रीडित-लोचनाः,** अवनत-मुखत्वाद् **व्रीडिताननाश्** च । आदाव् आसनं विहाय ततो लज्जायां सत्यां तत्-स्थानां चित्तं च विहायेत्य् अर्थः । **व्रतैः साकम्** इति तैः सहिता एव उत्तस्थुः, तानि चोक्तानि याज्ञवल्क्येन—


> क्रीडां शरीर-संस्कारं समाजोत्सव-दर्शनम् ।  
> हास्यं पर-गृहे यानं त्यजेत् प्रोषित-भर्तृका ॥ इति । 

यद्यप्य् आगते पत्यौ तेषां [व्रतानां] दर्शनम् अनुचितं, तथापि सहसा त्यक्तुम् अशक्यत्वात् तत्-सहितानाम् उत्थानम् । ततश् च तद्-दर्शनेन तासु स्नेह-वृद्धिर् एव तस्याभूद् इति बोध्यम् ॥३२॥

> **॥।**

**॥ १.११.३३ ॥ **

**तम् आत्मजैर् दृष्टिभिर् अन्तर् आत्मना**

**दुरन्त-भावाः परिरेभिरे पतिम् ।**

**निरुद्धम् अप्य् आस्रवद् अम्बु नेत्रयोर्**

**विलज्जतीनां भृगु-वर्य वैक्लवात् ॥**

**श्रीधर-स्वामी (भावार्थ-दीपिका) : **आयान्तं **तं** पतिं दर्शनात् पूर्वम् **आत्मना** बुद्ध्या **अन्तर्** हृदये **परिरेभिरे,** ततो **दृष्टिभिः,** ततः समीपम् आगतम् **आत्मजैः**[^९८] पुत्रैर् गृहीत-कण्ठम् आलिङ्गयन्त्य इव स्वयम् आलिङ्गितवत्य इत्य् अर्थः । अत्र हेतुः—**दुरन्त-भावा** गम्भीराभिप्रायाः । तदा च तासां **नेत्रयोर् निरुद्धम्** अप्य् **अम्बु** बाष्पं **वैक्लवाद्** वैवश्याद् **आस्रवद्** ईषत् सुस्राव । अत एव धैर्य-हान्या **विलज्जतीनाम्** । हे **भृगु-वर्य** ! चित्रं शृण्व् इति ॥३३॥

[^९८]:
    ‘पुत्रान् उद्गृह्य तत्-कण्ठम् आलिङ्गयन्त्य इवऽ इति पाठः । टीकान्तरेष्व् आत्मजैर् अन्तरात्मना मनसा च त्व् आत्मजैर् देहजै रोमञ्चादिभिः सहेत्य् अर्थः कृतः । 


———————————————————————————————————————

**जीव-गोस्वामी (क्रम-सन्दर्भः) : तम्** इति तैः । तत्र स्वयम् आलिङ्गितवता इवेति योज्यम् । **दुरन्त-भावा** उद्भट-भावा, अत एव **निरुद्धम्** **अप्य् आस्रवत्** । अत्र **आत्मज**-द्वारालिङ्गनेन कान्त-भाव आभास्यते, तद्-द्वारा तत्-सम्भोगायोग्यत्वात् । समाधानं च प्रीति-सामान्य-परिपोषायैव तथाचरितम्, न तु कान्त-भाव-पोषाय । तत्-परिपोषस् तु दृष्ट्य्-आदि-द्वारैव । तस्मान् न दोष इति ॥३३॥ [प्रीति-सन्दर्भ १८७][^९९]

**जीव-गोस्वामी (लोचन-रोचनी २.४.१२६) : तम् आत्मजैर्** इत्य्-आदौ विलज्जा **हेतुः** । **दुरन्त-भावो**ऽत्र सम्भोगाख्यो रसो **गोप्यः ।** **गोपनस्** त्व् **अश्रु-निरोधेन** प्रत्यायितो धृत्य्-आभासः । तथाप्य् अश्रु-स्रवो गोपन **आत्मज-**द्वारा परिरम्भणेन सम्भोग-रसावरकः पत्य्-उचित-मैत्री-मात्रात्मकः । तत्र पाठ-व्युत्क्रमेणार्थ-क्रमश् चायं—प्रथमं **दृष्टिभिः**, ततोऽ**न्तर्-आत्मना**, तत **आत्मजैः परिरेभिरे** इति ॥३३॥ 

[^९९]:
    अयं श्लोकः ह्रियोत्थ-व्रीडाया दृष्टान्त इति रसामृते सञ्चारि-भाव-प्रसङ्गे उदाहृतः (२.४.१२३)।


———————————————————————————————————————

**विश्वनाथ-चक्रवर्ती (सारार्थ-दर्शिणी) : **लज्जया कृत-विघ्नानाम् अपि तासां तत्-परिरम्भे प्रकारम् आह—**तम्** इति । **आत्मजैर्** मनोभवैस् तद्-दर्शनोद्दीपितैः कामैर् हेतुभिर् इत्य् अर्थः । मकरध्वज आत्म-भूर् इत्य् अमरः । **दृष्टिभिः परिरेभिरे** इति प्रथमं चक्षुषः सम्भोग उक्तः । ततो दृष्टिभिर् एव नेत्र-रन्ध्रैर् एव **अन्तः** प्रवेश्य **आत्मना** अन्तर् देहेनापि यतो **दुरन्त-भावा** दुर्ज्ञेयाभिप्रायाः । अत एव वक्ष्यते चायम् एव प्रकारो भाववतीनाम् । 


> तं काचिन् नेत्र-रन्ध्रेण हृदि कृत्वा निमील्य च ।   
> पुलकाङ्ग्य् उपगुह्यास्ते योगीवानन्द-सम्प्लुता ॥ [भा।पु। १०.३२.८] इति ।

तद् अपि सूक्ष्म-धिया प्रेयसा स्वाभिप्राय-ज्ञातम् आलक्ष्य **विलज्जमानानां** तासां **नेत्रयोर् अम्बु निरुद्धम्** **अपि वैक्लवात्** वैवश्यात् **आ** ईषत् **अस्रवत्** सुस्राव । हे **भृगु-वर्य** ! ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **त्यक्ताशयत्वान् मूर्छितास् ततो लब्धाशयाः पतिं परिरेभिरे इत्य् आह—तम् इति । **आत्मजैर्** मनोभवैः **पतिर्** दर्शनोद्दीपितैः कामैर् हेतुभिर् इत्य् अर्थः । मकरध्वज आत्म-भूर् इत्य्** **अमरः** । **ततो **दृष्टिभिस्** ततोऽ**न्तरात्मना** मनसा चेति चाक्षुषो मानसश् च सम्भोगः । **दुरन्त-भावा** दुर्बोधाभिप्रायाः, तम् अभिप्रायं पत्या लक्षितं विज्ञाय **लज्जमानानां** तासां **नेत्रयोर् अम्बु निरुद्धम् अपि** **वैक्लवाद्** वैवश्याद् **आस्रवत्** ईषत् सुस्राव, हे **भ्र्गु-वर्य** ! ॥३३॥

> **॥।**

**॥ १.११.३४ ॥ **

**यद्यप्य् असौ पार्श्व-गतो रहो-गतस्**

**तथापि तस्याङ्घ्रि-युगं नवं नवम् ।**

**पदे पदे का विरमेत तत्-पदाच्**

**चलापि यच् छ्रीर् न जहाति कर्हिचित् ॥**

**श्रीधर-स्वामी (भावार्थ-दीपिका) : पार्श्व-गतः** समीप-स्थः, तत्रापि **रहो-गत** एकान्ते प्रवर्तते स्म । **पदे पदे **प्रतिक्षणं नवं नवम् एव । अत्र कैमुत्य-न्यायः । **का विरमेत **? इति । **चला** चञ्चल-स्वभावापि ॥३४॥

———————————————————————————————————————

**जीव-गोस्वामी (क्रम-सन्दर्भः) : **चिर-विरहानन्तरम् एतादृशानुरागोदय-योग्यतायां तासाम् एवावस्थान्तरं कैमुत्येन दृष्टान्तयति—**यदि** इति । **असौ** श्री-कृष्णः । तासां श्री-पट्ट-महिषीणाम् । **नवं नवम्** इति[^१००], तच् च तासां स्वाभाविकानुरागवतीनां नाश्चर्यम् । यतः **का** वा अन्यापि **तत्-पदाद् विरमेत**, तत्-पदास्वादेन तृप्ता भवेत् ? तत्र कैमुत्येनोदाहरणं **चलापि** इति । जगति चञ्चल-स्वभावत्वेन दृष्ट्यापि[^१०१] ।_।_३४॥ [प्रीति-सन्दर्भः ९०]

[^१००]:
    तासां पार्श्व-गतः समीपस्थः । तत्रापि रहो-गतः एकान्ते वर्तते । पदे पदे प्रतिक्षणम् । इति प्रीति-सन्दर्भेऽत्राधिकः पाठः ।


[^१०१]:
    अत्रोदाहरण-पोषार्थं प्राकृताप्राकृत-श्रियोर् अभेद-विवक्षा इति प्रीति-सन्दर्भेऽत्राधिकः पाठः ।


———————————————————————————————————————

**विश्वनाथ-चक्रवर्ती (सारार्थ-दर्शिणी) : पदे पदे** क्षणे क्षणे तासां **नव-नवम्** एव भवति । तत्र कैमुत्यं **का विरमेत **इति । **चला** चञ्चल-स्वभावा **श्रीः** सम्पत्ति-रूपेति नित्य-नूतनत्वं तस्योक्तम् ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु बहु-कृत्वोऽनुभूते नेदृशी तृष्णेति चेत् नित्य-नूतनत्वात् सेत्य् आह—**यद्यपि** इति । **पदे पदे** क्षणे क्षणे, **तस्याङ्घ्रि-युगं** तासां **नवं नवं** भवति । अत्र कैमुत्यं—**का विरमेत** इति । **श्रीः** सम्पद्-रुपा ॥३४॥

> **॥।**

**॥ १.११.३५ ॥ **

**एवं नृपाणां क्षिति-भार-जन्मनाम्**

**अक्षौहिणीभिः परिवृत्त-तेजसाम् ।**

**विधाय वैरं श्वसनो यथानलं**

**मिथो वधेनोपरतो निरायुधः ॥**

**श्रीधर-स्वामी (भावार्थ-दीपिका) : **उक्तं श्री-कृष्ण-चरितं सङ्क्षिप्याह—एवम् इति द्वाभ्याम् । **क्षितेर् भारायजन्म** येषाम्  । **अक्षौहिणीभिः** कृत्वा **परिवृतं** सर्वतः प्रसृतं **तेजः** प्रभावो येषाम्  । **श्वसनो** वायुर् वेणूनाम् अन्योन्य-सङ्घर्षेण्**आनलं विधायमिथो** दाहेन **यथो**पशाम्यति, तद्वत् ॥३५॥

———————————————————————————————————————

**जीव-गोस्वामी (क्रम-सन्दर्भः) : **अथ तथागतस्य तस्य तादृश-गार्हस्थ्य-लीला-सुखोत्कर्ष-दर्शनार्थं निश्चिन्तता-पूर्वकं ताभी रमणम् एवाह—एवम् इति द्वाभ्याम् ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ताभिः सह रमणं निष्प्रत्यूहं वक्तुं तस्य कार्यान्तर-व्यग्रत्वाभावम् आह—एवम् इति । **अक्षौहिणीभिः** सह परिवृत्तं विस्तीर्णं तेजो येषां **श्वसनो** वायुर् वेणूनाम् अन्योन्य-सङ्घर्षेण **अनलंविधायमिथो** दाहेन यथोपशाम्यति तद्वत् ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) : **ताभिः सार्द्ध्वं निर्विघ्नतया रमणं वक्तुं तस्य कार्यान्तराभावम् आह—एवम् इति अक्षौहिणीभिः करणैः परिवृतं सर्वत्र प्रसृतं तेजो येषां तेषां नृपानां वैरं विधाय मिथो वधेन प्रहारेण तान् हत्वा निरायुधः सन्न् उपरतः । श्वसनो वायुर् यथा वेणूनां परस्पर-सङ्घर्षेणानलमुत्पाद्य तेन तान् सन्दह्य उपशाम्यति तद्वत् ॥३५॥

> **॥।**

॥ १.११.३६ ॥ 

**स एष नर-लोकेऽस्मिन्न् अवतीर्णः स्व-मायया ।**

**रेमे स्त्री-रत्न-कूटस्थो भगवान् प्राकृतो यथा ॥**

**श्रीधर-स्वामी (भावार्थ-दीपिका) : स्त्री-रत्न-कूट-स्थ** उत्तम-स्त्री-कदम्ब-स्थः ॥३६॥

———————————————————————————————————————

**जीव-गोस्वामी (क्रम-सन्दर्भः) : **य एवम् उपरतः, स एव रेम इति योज्यम् । **स्वेषु** निज-जनेषु या **माया** कृपा तत्-सुख-चिकीर्षा-मय-प्रेमा, तया **लोकेऽवतीर्ण** इति तस्या एव सर्वावतार-प्रयोजन-निमित्तत्वात् **स्त्री-रत्न-कूटस्थो**ऽपि तादृश-रमण-वश[^१०२]-कारि-प्रेम-विशेष-रूपया तयैव **रेमे**, न तु प्रसिद्ध-कामेनेत्य् अर्थः । अत्र रत्न-पदेन तासाम् अपि तद्-योग्यत्वं बोधयित्वा तादृश-प्रेम-विशेष-मयत्वं बोधितम् । एवं भाव-वैलक्षण्येऽपि क्रियया साम्यम् इत्य् आह—**प्राकृतो यथा** इति । अत्र श्री-भगवतोऽप्य् अप्राकृतत्वं दर्शयित्वा तद्वत् काम-विषयत्वं निराकृतम् ॥३६॥ [प्रीति-सन्दर्भ १३५]

[^१०२]:
    रमणावेश इति क्रम-सन्दर्भः ।


———————————————————————————————————————

**विश्वनाथ-चक्रवर्ती (सारार्थ-दर्शिणी) : स्व-मायया** योग-माययैव **स्त्री-रत्न**-समूहे प्रकाश-बाहुल्येन प्रत्येकम् एव **तिष्ठति** इति सः । **प्राकृतो यथा** इत्य् अनेन तस्य तथा रमण-कारणस्य कामस्य रमणस्य चाप्राकृतत्वान् निर्गुणत्वम् उक्तम् ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : स्व-मायया** स्वात्म-भूतया पराख्य-शक्त्या **स्त्री-रत्नानां कूटे** समूहे युगपद् **अवस्थितो रेमे** । **प्राकृतो यथा** इत्य् अनेन तद्-रतेर् अप्राकृतत्वं, तस्य तद्-आसक्तत्वम् । रत्नेत्य् अनेन तासां च परावतार-रमात्वं सूचितम् ॥३६॥

> **॥।**

॥ १.११.३७ ॥ 

**उद्दाम-भाव-पिशुनामल-वल्गु-हास-**

**व्रीडावलोक-निहतो मदनोऽपि यासाम् ।**

**सम्मुह्य चापम् अजहात् प्रमदोत्तमास् ता**

**यस्येन्द्रियं विमथितुं कुहकैर् न शेकुः ॥**

**श्रीधर-स्वामी (भावार्थ-दीपिका) : **ननु एवं स्त्री-सङ्गादिभिः संसार-प्रतीतेः कथं भगवान् अवतीर्णः इत्य् उच्यते ? तत्राह—उद्दामेति द्वाभ्याम् । यासाम् **उद्दामो** गम्भीरो यो **भावो**ऽभिप्रायः, तस्य **पिशुनः** सूचकोऽ**मलो वल्गुः **सुन्दरो **हासो** **व्रीडावलोकश्** च, ताभ्यां **निहतः** **अमदनः** श्री-महादेवोऽपि **संमुह्य** लज्जया **चापं** पिनाकम् **अजहात्** । एवं-प्रभावा याह् स्त्रिय इत्य् एतावद् विवक्षितम् । 

यद् वा, भगवतो मोहिनी-रूपेण महेशोऽपि मोहितः, एवम् एताश् च तादृग्-विलासा एवेति तथोक्तम् । ताः **कुहकैः** कपटैर् विभ्रमैर् **यस्येन्द्रियं** मनो **विमथितुं** क्षोभयितुं **न शेकुर्** न शक्ताः । 

अथवा, **निहतस्** ताडितो **मदनोऽपि** जगद्-विजयी **सम्ंउह्य** तत्-तत्-कर्तव्यता-मूढः संश् **चापं** धनुर् लज्जया **अजहाज्** जहौ । ताश् च प्रमदोत्तमाः काम-विजयिन्योऽपीत्य् आदि पूर्ववत् ॥३७॥

———————————————————————————————————————

**जीव-गोस्वामी (क्रम-सन्दर्भः) : **पुनर् अपि तद् एव स्थापयति[^१०३]—उद्दामेति । **मदनश्** च प्राकृतः कामः । **उद्भट-भाव**-सूचक-निर्मल-मनोहराभ्यां **हास-व्रीडावलोकनाभ्यां** **निहतस्** तन्-महिम-दर्शनेन स्वयम् एवोक्तार्थीकृत-स्वास्त्रादि-बलोऽभूत् । अत एव **संमुह्य चापम् अजहात्** । 

[^१०३]:
     "अथ पुनर् अपि तादृश-प्रेमवतीषु तास्व् अपि प्राकृत-कामाधिकारो नास्तीति दर्शनेन तस्यापि कामुक-वैलक्षण्येन तद् एव स्थापयति" (_प्रीति-सन्दर्भ_)



> भ्रू-पल्लवं धनुर् अपाङ्ग-तरङ्गितानि   
> बाणा गुणाः श्रवण-पालिर् इति स्मरेण ।   
> तस्याम् अनङ्ग-जय-जङ्गम-देवतायाम्  
> अस्त्राणि निर्जित-जगन्ति किम् अर्पिताणि ॥ [गीत-गोविन्द ३.१३][^१०४] इत्य्-आदिवत् । 

[^१०४]:
    थिस् वेर्से इस् इन्चोम्प्लेते इन् बोथ् _क्रम-सन्दर्भ_ अन्द् _प्रीति-सन्दर्भ_। इत् हस् बेएन् चोर्रेच्तेद् अगैन्स्त् थे ओरिगिनल्।


तत्र निजास्त्र-प्रयोगं न कुरुत एवेत्य् अर्थः । तथाभूता अपि **प्रमदोत्तमाः** प्रमदेन प्रकृष्ट-प्रेमानन्द-विशेषेण परमोत्कृष्टास् ताः स्व-वृन्द एव याः स्वतोऽप्य् उत्कृष्ट-प्रेमवत्यस् तासां साम्येच्छया **कुहकैस्** तादृश-प्रेमाभावेन कपटांश-प्रयुक्तैः सद्भिः कटाक्षादिभिर् **यस्येन्द्रियं विमथितुं** तद्वद् विशेषेण **मथितुं** **न शेकुः**, किन्तु स्व-प्रेमानुरूपम् एव शेकुर् इति । तस्मात् प्रेम-मात्रोत्थायि-विकारत्वात्[^१०५] तस्य कामुक-वैलक्षण्यम् इति भावः ॥३७॥ [प्रीति-सन्दर्भ १३६]	

[^१०५]:
    _विकारित्वात्।_


———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् इन्द्रियैर् विषयान् भुञ्जानस्य तस्य कथम् अप्राकृतत्वम् ? तत्राह—यासाम् **उद्दामः** गम्भीरो यो **भावः** प्रेमा, तस्य **पिशुनः** सूचकोऽ**मलो वल्गुः** सुन्दरो **हासो** **व्रीडा**-सहितोऽ**वलोकश्** च, ताभ्यां कृष्ण-विषयकाभ्यां स्वरूप-भूत-कन्दर्प-पीडोत्थाभ्यां **निहतः** । अहो एता मच्-छराघातं विनैव स-स्पृहं कान्तम् आलोकयन्त इति विचारयन्न् एव तद्-अतिमाधुर्यावलोकोत्थ-विस्मय-विवशी-कृतः सन् **मदनः** प्राकृत-कन्दर्पस् तन्-मोहनार्थम् आगतोऽपि स्वयं **संमुह्य चापम् अजहात्** । तासां भ्रू-चापाकृष्टानां व्रीडावलोक-शराणाम् अग्रे किं मे चापेन स-शरेणेति तं तत्याज । 

**ताः** **प्रमदोत्तमा** अपि **यस्येन्द्रियं मथितुं** स्व-वशीकर्तुं **कुहकैः** कपट-प्रयुक्तैर् **वल्गु-हासादिभिर् न शेकुः**, किन्तु प्रेम-प्रयुक्तैः शेकुर् इति तासां समञ्जस-रतिमत्त्वात् प्रेम-मया काम-मया अपि कटाक्षादयः सम्भवन्ति । तत्राद्याः भाव-पिशुन-शब्देनोच्यते, द्वितीयाः कुहक-शब्देन । तत्राद्यैर् वशीकृतेन्द्रियत्वेऽपि भगवतोऽप्राकृतत्व-लक्षणं नैर्गुण्यम् एव तस्य प्रेम-वश्यत्वात्, प्रेम्णश् च चिच्-छक्ति-विलास-विशेषत्वात् तन्-मयानां कटाक्षादीनां च तद्-उत्थितस्य कामस्य च त्वत्-कारणकस्य रमणस्य च चिन्-मयत्वाद् विषय-भोग-शब्देन वक्तुम् अशक्यत्वान् मायिकानाम् एव शब्द-स्पर्शादीनां विषय-शब्देनाभिधानाद् इति । द्वितीयैः प्रेम-रहितैर् वशीकारासम्भवात् यस्येन्द्रियं विमथितुं कुहकैर् न शेकुर् इत्य् उक्तं सर्वथैव तद्-इन्द्रिय-विमथनाभावे व्याख्याते, रेमे स्त्री-रत्न-कूट-स्थो भगवान् प्राकृतो यथा [भा।पु। १.११.३६] इत्य् अनेन व्यञ्जिता रमणासक्तिश् च नोपपद्यते । 

किं च, अत्र कादाचित्कैस् तदीय-काम-मय-कटाक्षादिभिर् वशीकाराभावेऽपि तेषां प्राकृतत्वं न वाच्यम् । पट्ट-महिषीणां सर्वासां चिच्-छक्तित्वात् तदीयेषु कटाक्षादिषु प्राकृतत्व-प्रवेशाशक्तेः। न च स्वरूप-भूतत्वेऽपि चिच्-छक्ति-सामान्यस्यैव वशो भगवान्, किन्तु चिच्-छक्ति-विशेषस्य प्रेम्ण एवेति सिद्धान्ताद् इति सर्वम् अनवद्यम् ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : **इदम् एव स्फुटीर् कर्तुम् आह—उद्दामेति । **उद्भट-भाव**-सूचकाभ्यां निर्मल-मनोहराभ्यां यासां **हास-व्रीडावलोकाभ्यां निहतस्** तन्-महिम-वीक्षणेन स्वयम् एव व्यर्थीकृतास्त्र-बलो मदनोऽभूत्, अत एव **संमुह्य चापम् अजहात्**, तथा-भूता अपि **प्रमदोत्तमाः** प्रमदेन प्रेयसी-जातीयेन प्रेम्णोत्कृष्टास् **ताः कुहकैः** स्वोत्कृष्ट-तत्-प्रेयसी-तुल्येच्छया तादृश-प्रेम-भावेन कपटांश-प्रयुक्तैः सद्भिः कटाक्षादिभिर् **यस्य** कृष्णस्य **इन्द्रियं विमथितुं** तद्-वद्-विशेषेण मथितुं **न शेकुः**, स्व-प्रेमानुरूपं तु शेकुर् एव, यासां गृहात् प्राकृतो यथा [भा।पु। १.११.३५] इति तद्-रमणावेशोक्तेः ॥३७॥

> **॥।**

॥ १.११.३८ ॥ 

**तम् अयं मन्यते लोको ह्य् असङ्गम् अपि सङ्गिनम् ।**

**आत्मौपम्येन मनुजं व्यापृण्वानं यतोऽबुधः ॥**

**श्रीधर-स्वामी (भावार्थ-दीपिका) : तं** श्री-कृष्णम् **अयं** प्राकृतो **लोक** **आत्मौपम्येन** स्व-सादृश्येन **सङ्गिनं** **मनुजं मन्यते** । अत्र हेतुः—**व्यापृण्वानं** व्याप्रियमाणम् । **यतो**ऽयम् **अबुधो**ऽतत्त्व-ज्ञः ॥३८॥

———————————————————————————————————————

**जीव-गोस्वामी (क्रम-सन्दर्भः) : **तस्माद् एतत् तत्त्वम् अविज्ञायैव—तम् अयम् इति । **अयं** साधारणो **लोको**ऽ**सक्तम्** अपि प्राकृत-गुणेष्व् **अनासक्तम्** अपि । यत **आत्मौपम्येन मनुजं व्यापृण्वानं** कामादि-व्यापार-युक्तं च **मन्यते** । यथात्मनः प्राकृत-मनुष्यत्वादि, तथैव **मन्यत** इत्य् अर्थः । अत एव **अबुधः** एवासौ **लोक** इति _।_॥३७॥ [प्रीति-सन्दर्भ १३७]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं वस्तुतो विषय-सङ्ग-रहितम् अपि तम् अनभिज्ञो बहिर्-दर्शी लोको विषय-सङ्गिनम् एव मन्यत इत्य् आह—**तम् अयम्** इति । **आत्मौपम्येन** स्व-सादृश्येन । तत्र हेतुः— **व्यापृण्वाणं** व्याप्रियमाणं सत्यभामायाम् आसक्तेर् एव पारिजातार्थ-बहु-व्यापार-दर्शनाद् इत्य् अर्थः । अतोऽ**बुधः** सद्-असद्-विवेचन-शून्यः नीलमणिं काचम् इव प्रेमाणम् एव विषयासक्तिं निश्चिनोतीत्य् अर्थः ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : तं** विशुद्ध-प्रेम-सङ्गिनं कुहकांशासङ्गं कृष्णमयं तत्-स्वरूप-गुणानभिज्ञः साधारणो **लोकः** **सङ्गिनं** विषयिणं **मन्यते**, **आत्मौपम्येन** स्व-तौल्येन **मनुजं** च । तत्र हेतुः—**व्यापृण्वानं** भामार्थ-पारिजातार्थ-बहु-व्यापार-शालित्वाद् इत्य् अर्थः । अतोऽ**बुधः** वस्तु-स्वरुपानभिज्ञः विशुद्धस्य प्रेम्णो विषयावेशत्वेन ग्रहणात् महेन्द्र-मणेर् इव काचत्वेनेति भावः ॥३८॥

> **॥।**

**॥ १.११.३९ ॥ **

**एतद् ईशनम् ईशस्य प्रकृति-स्थोऽपि तद्-गुणैः ।**

**न युज्यते सदात्म-स्थैर् यथा बुद्धिस् तद्-आश्रया ॥**

**श्रीधर-स्वामी (भावार्थ-दीपिका) : **कुतः ? इत्य् अपेक्षायाम् ऐश्वर्य-लक्षणम् आह—एतद् इति । **ईशस्य ईशनम्** ऐश्वर्यं नाम **एतद् **एव । किं तत् ? **प्रकृति-स्थो**ऽपि तस्या **गुणैः** सुख-दुःखादिभिः **सदा** **न युज्यत** इति यत् । यथा **आत्म-स्थैर्** आनन्दादिभिर् **आत्माश्रया** अपि **बुद्धिर्** न युज्यते, तद्वत् । वैधर्म्ये दृष्टान्तो वा—**आत्म-स्थैः** सत्ता-प्रकाशादिभिर् **यथा बुद्धिर् युज्यत** इत्य् एवं वा । असद् आत्मा देहः, तत्र-स्थैर् गुणैः, **तद्-आश्रया अबुद्धिः**, तद्-उपाधिर् जीवो यथा युज्यते । एवं प्रकृति-स्थोऽपि तद्-गुणैर् न युज्यत इति यद् एतद् ईशनम् ईशस्येति ॥३९॥

———————————————————————————————————————

**जीव-गोस्वामी (क्रम-सन्दर्भः) : **प्राकृत-गुणेष्व् असक्तत्वे हेतुः—**एतद्** इति । अवतारादौ प्रकृति-गुण-मये प्रपञ्चे तिष्ठन्न् अपि **सदा** एव **तद्-गुणैर् न युज्यत** इति यद्, **एतद् ईशस्य ईशनम्** ऐश्वर्यम् । तत्र व्यतिरेके दृष्टान्तः—यथेति । **तद्-आश्रया** प्रकृत्याश्रया **बुद्धिर्** जीव-ज्ञानं यथा **युज्यते**, तथा **न** इति । अन्वये वा **तद्-आश्रया** श्री-भगवद्-आश्रया परम-भागवतानां बुद्धिर् यथा प्रकृति-स्था कथञ्चित् तत्र पतितापि न युज्यते, तद्वत् । एवम् एवोक्तं श्रीमद्-उद्धवेन तृतीये—


> भगवान् अपि विश्वात्मा लोक-वेद-पथानुगः ।  
> कामान् सिषेवे द्वार्वत्याम् असक्तः साङ्ख्यम् आस्थितः ॥ [भा।पु। ३.३.१९] इति 

॥३९॥ [प्रीति-सन्दर्भ १३८]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु भवतु नाम तासां चिच्-छक्तित्वात् तद्-रमणादेर् निर्गुणत्वम् । तद् अपि प्राकृत-प्रपञ्च-मध्ये प्राकृते एव यदु-वंशे अवतीर्णस्य प्राकृतानाम् एव जरासन्धादीनाम् असुराणां रूप-शब्दादीन् विषयान् स्व-चक्षुः-श्रोत्रादीन्द्रियैर् आददानस्य गुण-सङ्गः खलु दुर्वार एव इत्य् अत आह—एतद् इति । **ईशस्य ईशनम्** ऐश्वर्यं नामैतद् इति यत् **प्रकृतौ स्थितोऽपि** तस्या **गुणैः न युज्यते** । गुणैः कीदृशैः ? **आत्मस्थैः** । 

अयम् अर्थः—स्वयं गुणेषु तिष्ठति, गुणा अपि तस्मिंस् तिष्ठन्ति । तद् अपि तस्य गुणैर् असम्पर्क इति वस्तुतो भगवत एव सर्व-प्रपञ्चस्याधिष्ठानत्वे चाधिष्ठातृत्वे चापि निर्गुणत्वम् एवोक्तम् । साक्षी चेता केवलो निर्गुणश् च [श्वे।उ। ६.११] इति, सत्त्वादयो न सन्तीशे यत्र च प्राकृता गुणाः [वि।पु। १.९.४४], हरिर् हि निर्गुणः साक्षात् पुरुषः प्रकृतेः परः [भा।पु। १०.८८.५] इत्य्-आदि-श्रुति-स्मृतिभिः । **यथा तद्-आश्रयः** स एवाश्रयो विषयो यस्याः, सा तत्-स्मरणवती परम-भागवतानां **बुद्धिः** **प्रकृति-स्थापि** सन्तुष्टि-स्तुति-निन्दादिषु तृप्ति-क्षुत्-पिपासा-पीडादिषु जागर-स्वप्न-सुषुप्तिषु सत्त्वादि-गुणेषु स्थितापि तेष्व् औदासीन्यात् **न तैर् युज्यते** इति । तथैव प्राकृतान् विषयान् आददानस्यापि तस्य तेष्व् आसक्ति-शून्यत्वात् न तैर् योगः ॥३९॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु कुहकांशासङ्गित्वं न सम्भवेत्, प्राकृतेऽस्मिन् लोके स्थितस्य तत्-सङ्गापत्तेर् इति चेत्, तत्राह—**एतद्** इति । **प्रकृति**-विकारे जगत्य् अन्तर्यामित्वेन **स्थितोऽपि** **तद्-गुणैर् न युज्यते** इति यतः, अत एव **ईशस्येशनम्** ऐश्वर्यम् । कीदृशैः ? इत्य् आह—**असद्-आत्म-स्थैर्** विमुख-जीवाधिकारिभिर् इत्य् अर्थः । तत्र दृष्टान्तं कैमूत्यापादकम् आह—**तद्-आश्रया** भगवद्-विषया यथा भागवतानां **बुद्धिर्** इति ॥३९॥

> **॥।**

**॥ १.११.४० ॥ **

**तं मेनिरेऽबला मूढाः स्त्रैणं चानुव्रतं रहः ।**

**अप्रमाण-विदो भर्तुर् ईश्वरं मतयो यथा ॥**

**श्रीधर-स्वामी (भावार्थ-दीपिका) : **तत्-पत्न्योऽपि तस्य तत्त्वं न जानन्तीत्य् आह—**तं** **स्त्रैणम्** आत्म-वश्यं **रह** एकान्तोऽ**नुव्रतम् **अनुसृतं च** मेनिरे** । **भर्तुर्** **अप्रमाण-विदः **प्रमाणम् इयत्तां महिमानम् अजानन्त्य इत्य् अर्थः । **ईश्वरं** क्षेत्रज्ञं **मतयो**ऽहं-वृत्तयो यथा स्वाधीनं स्व-धर्म-योगिनं **मन्यन्ते,** तद्वत् । यद् वा, यथा यथा तासां **मतयः** कल्पनाः, तथा तथा **तम् ईश्वरं** स्त्रैणादि-रूपं **मेनिर** इत्य् अर्थः ॥४०॥

———————————————————————————————————————

**जीव-गोस्वामी (क्रम-सन्दर्भः) : **ननु तादृशम् ऐश्वर्यं तस्य ताः किं जानन्ति ? यदि जानन्ति, तदा रहो-लीलायां त्रुट्यत्य् एव तादृश-प्रेमेत्य् आशङ्क्याह—तम् इति । **ईश्वरम्** अपि **तं** **रह** एकान्त-लीलायां **मौढ्यात्** तादृश-प्रेम-मोहाद् **भर्तुर्** **अप्रमाण-विदस्** तादृशैश्वर्य-ज्ञान-रहिताः **स्त्रैणम्** आत्म-वश्यम् **अनुव्रतम्** अनुसृतं च **मेनिरे** । तच् च नायुक्तम् इत्य् आह—**यथा** तासां **मतयः** प्रेम-वासनाः, तथैव स इति । ये यथा मां [गीता ४.११] इत्य्-आदेः, स्वेच्छामयस्य [भा।पु। १०.१४.२] इत्य्-आदेश् च प्रामाण्याद् इति भावः ॥४०॥ [प्रीति-सन्दर्भ १३९]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु तर्हि यासु तस्य सदैवासक्तिः, ताः पट्ट-महिष्य एवाभिज्ञाः, तस्य तत्त्वं सामस्त्येन जानन्ति ? मैवम् । रस-पुष्टि-सिद्ध्य्-अर्थं तासां स्वरूप-भूतानाम् अपि योग-मायया भगवतैव स्व-सम्पूर्ण-ज्ञानावरणात् ता अपि तं न जानन्तीत्य् आह—**तम्** इति । **तं** स्व-भर्तारं **रहोऽनुव्रतं** स्व-प्रेम-वश्यम् अपि **स्त्रैणं** स्त्री-मात्र-भाव-वश्यं **मेनिरे** । यतो **मूढा** भगवतैवादि-रस-पुष्ट्य्-अर्थं मूढीकृताः । अतः समुद्रे विहरन्तोऽपि यथा समुद्रस्येयत्तां न जानन्ति, तथा भर्तुः प्रमाणं न विदन्ति । **मतयः** शास्त्र-कृतां बुद्धि-वृत्तयः ईश्वर-निरूपणे प्रवृत्ताः जगद्-उपादानत्वम् ईश्वरत्वं जगन्-नियन्तृत्वं तथा जगन्-निमित्तत्वम् ईश्वरत्वम् इति मत-वैविध्यट् किञ्चित् किञ्चिज् जानन्त्योऽपि वस्तुतो मूढा एवेति । याश् च सम्पर्यचरन् प्रेम्णा [भा।पु। १०.९०.२७][^१०६] इत्य्-आद्य्-उक्तेस् तासां प्रेमवत्त्वाद् भगवतश् च प्रेम-वश्यत्वात् तासां प्राकृतत्वं न व्याख्येयम् ॥४०॥

[^१०६]:
     याः सम्पर्यचरन् प्रेम्णा पाद-संवाहनादिभिः
    जगद्-गुरुं भर्तृ-बुद्ध्या तासां किं वर्ण्यते तपः


इति सारार्थ-दर्शिन्यां हर्षिण्यां भक्त-चेतसाम् ।

एकादशोऽपि प्रथमे सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : **तम् अयं मन्यते लोकः [३७] इति साधारणानां पुंसां तत्र यथा भावस् तथा साधारणीनां स्त्रीणाम् आह—तं मेनिरे इति । **मूढास्** तत्-स्वरूप-ज्ञान-हीनाः **अबलास्** **तं स्त्रैणं** स्त्री-वश्यम् अतो **रहो** विजनेऽ**नुव्रतम्** अनुगतं **मेनिरे** । **भर्तुर्** जगत्-स्वामिनस् तस्य **अप्रमाण-विदः** तद्-ऐश्वर्येयत्तां न जानन्तीति । यथा समुद्रे स्थिता मीनास् तस्येयत्तां, यथा वैशेषिकादीनां मतयोऽपरिमित-गुणम् ईश्वरं परिमित-गुणं मन्यन्ते, तद्वत् ॥४०॥

इति श्री-वैष्णवानन्दिन्यां  प्रथम-स्कन्ध-टिप्पन्याम् एकादशमोऽध्यायः ॥११॥

**॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां प्रथम-स्कन्धे

श्री-कृष्ण-द्वारका-गमनं नाम

एकादशोऽध्यायः ।

॥१.११॥



**॥।**

> 

(१.१२)


## द्वादशोऽध्यायः


### परीक्षितो जन्मोत्सवः । 

॥ १.१२.१ ॥

**शौनक उवाच—**

**अश्वत्थाम्नोपसृष्टेन ब्रह्म-शीर्ष्णोरु-तेजसा ।**

**उत्तराया हतो गर्भ ईशेनाजीवितः पुनः ॥**

**श्रीधर-स्वामी (भावार्थ-दीपिका) :**

पुरोक्तं यत्-प्रसङ्गाय द्रौणि-दण्डादि विस्तरात् ।

द्वादशे तु तद् एवाथ परीक्षिज्-जन्म वर्ण्यते ॥


> परीक्षितोऽथ राजर्षेर् जन्म-कर्म-विलायनम् ।   
> संस्थां च पाण्डु-पुत्राणां वक्ष्ये कृष्ण-कथोदयम् ॥ [१.७.१२ ]

इति प्रतिज्ञाय पाण्डावानां राज्य-स्थितिर् उपोद्घात-रूपा स-प्रसङ्गं सप्तमाध्यायम् आरभ्य निरूपिता । इदानीम् औपोद्घातिकम् उक्तानुवाद-पूर्वकं पृच्छति—अश्वत्थाम्नेति । **उपसृष्टेन** विसृष्टेन । तस्य जन्मादि ब्रूहीत्य् उत्तरेणान्वयः ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

कृत्वा जन्मोत्सवं राजा पौत्रस्य श्री-परीक्षितः ।

द्वादशे भावि तद्-वृत्तं विप्रैर् उक्तम् उपाशृणोत् ॥

नैव श्रुत-चरो भक्तो राजा वा तावद् ईदृशः ।

कृष्णं ददर्श यो गर्भे यश् च कालम् अदण्डयत् ॥

परीक्षितो जन्म वक्ष्ये [१.७.१२ ] इति प्रतिज्ञाय द्रौण्य्-अस्त्र-क्षेप-गर्भ-रक्षा-कुन्ती-स्तव-भीष्म-निर्याण-भगवद्-यात्रा-द्वारका-प्रवेश-पट्टमहिषी-रमणादि-कथा-माधुर्येषु तत्-प्रसङ्गोत्थितेषु मज्जन्तं सूतं तद् एव परीक्षिज्-जन्म शुश्रूषुः शौनकः पुनर् विशेषतः पृच्छति—अश्वत्थाम्नेति । उपसृष्टेन निक्षिप्तेन ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

द्वादशे नृपतिर् जन्मोत्सवं कृत्वा परीक्षितः । \
भावि तच्-चरितं विप्रैर् उक्तं श्रुत्वा जहर्ष ह ॥ \


परीक्षितो जन्म वक्ष्ये [भा।पु। १.७.१२] इति प्रतिज्ञाय तत्-प्रसङ्गोखितेषु द्रौण्यस् त्रविक्षेप-गर्भ-संरक्षण-कुन्ती-स्तोत्र-भीष्म-निर्याणोत्सव-भगवद्यात्रा-द्वार्वती-प्रवेश-पट्टमहिषी-रमणेषु निमग्न-चित्तं सूतं तद् एव परीक्षिज्-जन्म विशेषतः श्रोतुं शौनकः पृच्छति—उपसृष्टेन क्षिप्तेन ॥१॥

> **॥।**

॥ १.१२.२ ॥

**तस्य जन्म महा-बुद्धेः कर्माणि च महात्मनः ।**

**निधनं च यथैवासीत् स प्रेत्य गतवान् यथा ॥**

**श्रीधर-स्वामी (भावार्थ-दीपिका) : स** परीक्षित् । **प्रेत्य** देहं त्यक्त्वा ॥२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : प्रेत्य** देहं विहाय ॥२॥

> **॥।**  
> 

॥ १.१२.३ ॥

**तद् इदं श्रोतुम् इच्छामो गदितुं यदि मन्यसे ।**

**ब्रूहि नः श्रद्दधानानां यस्य ज्ञानम् अदाच् छुकः ॥**

**श्रीधर-स्वामी (भावार्थ-दीपिका) : **प्रार्थये न त्व् आज्ञापयामीत्य् आह । "**गदितुं यदि मन्यसे,** तर्हि **ब्रूहि"** इति । **यस्य ज्ञानम् अदाच् छुक** इति श्रवणेच्छायां कारणम् ॥३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : यदि मन्यसे** इति कृपया कथयेत्य् अर्थः ॥३॥

> **॥।**

॥ १.१२.४ ॥

**सूत उवाच—**

**अपीपलद् धर्म-राजः पितृवद् रञ्जयन् प्रजाः ।**

**निःस्पृहः सर्व-कामेभ्यः कृष्ण-पादानुसेवया ॥**

**श्रीधर-स्वामी (भावार्थ-दीपिका) : **निस्पृहस्यापि राज्ञः श्री-कृष्णानुग्रहात् तादृक् पौत्रः समजनीति वक्तुं तस्य श्री-कृष्णे भक्त्य्-उद्रेकम् आह—अपीपलद् इति त्रिभिः । पितृवद् **अपीपलत्** पालयाम् आस ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तादृश-पौत्र-प्राप्तौ राज्ञः कृष्णानुराग एव कारणम् इत्य् अभ्यूहयंस् तम् एवाह त्रिभिः । **अपीपलत्** पालयामास ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **अपीपलत् पालयामास ॥४-५॥

> **॥।**

॥ १.१२.५-६ ॥

**सम्पदः क्रतवो लोका महिषी भ्रातरो मही ।**

**जम्बूद्वीपाधिपत्यं च यशश् च त्रि-दिवं गतम् ॥**

**किं ते कामाः सुर-स्पार्हा मुकुन्द-मनसो द्विजाः ।**

**अधिजह्रुर् मुदं राज्ञः क्षुधितस्य यथेतरे ॥**

**श्रीधर-स्वामी (भावार्थ-दीपिका) : **क्रतवस् तद्-उपार्जिता लोकाश् च ॥५॥ **सुर-स्पार्हाः **सुराणां स्पृहणीयास् ते **सम्पद्**-आदयः **कामा** विषया **राज्ञः किं मुदं** प्रीतिम् **अधिजह्रुः** कृतवन्तः ? न कृतवन्त इत्य् अर्थः । अत्र हेतुः—**मुकुन्दे** एव **मनो** यस्येति । **क्षुधितस्य** अन्नैक-मनसो **यथेतरे** स्रक्-चन्दनादयो न कुर्वन्ति, तद्वत् ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सम्पद्-आदयस् तथा **सुराणां** स्पृहैव **स्पार्हः** स्वार्थेऽण्, स येषु ते सूर- स्पार्हाः **कामाः** भोगाः **राज्ञः किं मुदम् अधिजह्रुर्** नैव कृतवन्त इत्य् अर्थः । तत्र हेतुर् **मुकुन्द-मनस** इति । **इतरे** स्रक्-चन्दनादयः ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : सुराणां स्पार्हः** स्पृहा तेषु ते । स्पृहैव स्वार्थेऽणि स्पार्हः, कामा म्द् अमुभोगाः, किं राज्ञो अधिजह्रुः जनयामासुर् नेत्य् अर्थः, यतो **मुकुन्द-मनसः** ।** इतरे** स्रक्-चन्दनादयः । मुकुन्द-सेवोपयोगिनी तस्य राज्य-सम्पत्, भुक्तवतस् तृप्त्य्-उपयोगिनीव स्रग् इति भावः ॥६॥

> **॥।**

॥ १.१२.७ ॥

**मातुर् गर्भ-गतो वीरः स तदा भृगु-नन्दन ।**

**ददर्श पुरुषं कञ्चिद् दह्यमानोऽस्त्र-तेजसा ॥**

**श्रीधर-स्वामी (भावार्थ-दीपिका) : **प्रस्तुतम् आह—मातुर् इति ॥७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रस्तुतम् आह—**मातुर् गर्भ-गतोऽपि वीर** इति स्वाभाविक-वीरत्वेनैवास्त्र-तेजसस् तस्माद् अबिभ्यद् इत्य् अर्थः । **ददर्श्**एति तन्-मनो-नयनाभ्यां भगवद्-रूपे एव स्व-विषय-ग्रहणारम्भः प्रथमतः कृत इति भावः ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रस्तुतम् आह—मातुर् इति । वीर इति स्वाभाविकेन वीरत्वेन तद्-अस्त्राद् अबिभ्यद् इति भावः । ददर्श पुरुषं कञ्चिद् इति गर्भस्थ एव वामदेववत् कृष्ण-निखात-मनो-नेत्रोऽभूद् इति भावः ॥७॥

> **॥।**

॥ १.१२.८ ॥

**अङ्गुष्ठ-मात्रम् अमलं स्फुरत्-पुरट-मौलिनम् ।**

**अपीव्य-दर्शनं श्यामं तडिद्-वाससम् अच्युतम् ॥**

**श्रीधर-स्वामी (भावार्थ-दीपिका) : पुरटं** सुवर्णम् । **स्फुरन् पुरट-मौलिर्** यस्यास्ति तम् । व्रीह्य्-आदिभ्यश् चेति इनि-प्रत्ययः । **अपीच्यम्** अतिसुन्दरं दृश्यत इति **दर्शणं** रूपं यस्यतम् । **तडिद्वद् वाससी **यस्येति **श्यामम्** इति च पदाभ्यां विद्युद्-युक्त-मेघोपमा सूचिता । **अच्युतम्** अविकारम् ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : अङ्गुष्ठ-मात्रम्** इति । आत्मनः सर्वतो दिक्षु गर्भे तावन्-मात्रस्यैवावकाशस्य स्थितत्वात् तत्-प्रमाणम् एव भगवत्य् उपचरितम् । वस्तुतस् तु तावत्य् अपि देशेऽचिन्त्य-शक्त्या यथावत् प्रमाणम् एव भगवन्तं ददर्श, न त्व् अन्यथा । गर्भे दृष्टम् अनुध्यायन् परीक्षेत नरेष्व् इह [१.१२.३०] इत्य् उपरिष्टाद् उक्तेर् नर-लोके तत्-परीक्षणान्यथानुपपत्तेः । अत एव **अपीव्यम्** अन्यूनातिरिक्तत्वाद् अतिसुन्दरं दृश्यत इति **दर्शनं** रूपं यस्य त्वम् । **पुरट-मौलिनम्** इति व्रीह्य्-आदित्वाद् इनिः । **श्यंअं तडिद्-वाससम्** इति पदाभ्यां विद्युद्-भूषित-मेघो ब्रह्मास्त्र-दावानल-दह्यमान-परीक्षित्-कलभ-त्राणाय सहसैवोत्तरा-कुक्षि-नभसि प्रादुरभूद् इति द्योतितम् ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **अङ्गुष्ठ-मात्रम् इति—गर्भं परितस्तावन्-मात्रस्यैवावकाशात्-तत्-परिमाणम् उपचरितं, वस्तुतस् तस्याविचिन्त्य-शक्त्या युधिष्ठिरादि-दृष्टस्यैव तत्र प्रकाशः, अन्यथा परीक्षेत नरेष्विह [भा।पु। १.१२.३०] इति वक्ष्यमाण-परीक्षणानुपपत्तेः । न हि नर-लोकेऽङ्गुष्ठ-मात्रः कश्चिद् अस्ति । पुरटमौलिनम् इति ब्रीह्य्-आदित्वादिनिः, अपीच्यमति-मनोज्ञं दर्शनं रूपं यस्य, अपि-पूर्वादञ्चेः क्विन्नन्ताद्-भवार्थे यच्-छान्दसः । भवे छन्दसीति सूत्रात्, छन्दस् त्वम् अस्य शास्त्रस्य वेद-भागत्वाद् एव । दृश्यते इति दर्शनं कर्मणि ल्युट् । श्यामं विद्युद्-वाससम् इति विद्युत्-सुन्दरो मेघ इव ब्रह्मास्त्र-दावाग्नि-पीड्यमान-परीक्षित्-कलभत्राणायोत्तरोदर-नभस्याविरभूद् इति व्यजते ॥८॥

> **॥।**

**॥ १.१२.९ ॥**

**श्रीमद्-दीर्घ-चतुर् बाहुं तप्त-काञ्चन-कुण्डलम् ।**

**क्षतजाक्षं गदा-पाणिम् आत्मनः सर्वतो दिशम् ।**

**परिभ्रमन्तम् उल्काभां भ्रामयन्तं गदां मुहुः ॥**

**श्रीधर-स्वामी (भावार्थ-दीपिका) : तप्तं** दाहोत्तीर्णं यत् **कञ्चनं,** तन्-मये **कुण्डले** यस्य । **क्षतजाक्षं** संरम्भाद् अत्यारक्त-नेत्रम् । "अहो मद्-भक्तस्यापि गर्भेऽस्त्र-पीडा !" इति क्रोधाद् इति भावः ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : क्षतजाक्षं** ब्रह्मास्त्रं प्रति क्रोधाद् अत्यारक्त-नेत्रम् ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : **क्षत-जाक्षम् इति ब्रह्मास्त्रं प्रति कोपोदयादत्य् अरुण-नेत्रम् इत्य् अर्थः । नीहारं हिमं गोपतिर् आदित्य इवास्त्रतेजो विधमन्तं विनाशयन्तं पर्यैक्षतेति पर-श्लोकस्थेनान्वयः । कोऽयं वीरासनस्थो नियुक्तोऽपि मां रक्षतीति वितर्कितवानित्य् अर्थः ॥९-१०॥

> **॥।**

**॥ १.१२.१० ॥**

**अस्त्र-तेजः स्व-गदया नीहारम् इव गोपतिः ।**

**विधमन्तं सन्निकर्षे पर्यैक्षत क इत्य् असौ ॥**

**श्रीधर-स्वामी (भावार्थ-दीपिका) : अस्त्र-तेजोविधमन्तं** विनाशयन्तम् । **नीहारं** हिमं **गोपतिः** सूर्य इव । [एवं-विधं गर्भ-गतो बालः] **सन्निकर्षे** समीपे ददर्श । दृष्ट्वा चासौ **क इति पर्यैक्षत** वितर्कितवान् ॥१०॥

———————————————————————————————————————

**जीव-गोस्वामी (क्रम-सन्दर्भः) : "**नीहारं विधयन् सूर्य इवासौ कः ?" इति पर्यैक्षत इत्य् अन्वयः, विभक्ति-विपरिणामात् ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : नीहारं** हिमं **गोपतिः** सूर्य **इव** सूर्यो यथा विधमति, तथा **अस्त्र-तेजोविधमन्तं** विनाशयन्तं **पर्यैक्षत—"कोऽसौ** वीरासनेन माम् अयुक्तोऽपि रक्षति ?" इति वितर्कितवान् ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : _न व्याख्यातम्।_**

> **॥।**

**॥ १.१२.११ ॥**

**विधूय तद् अमेयात्मा भगवान् धर्म-गुब् विभुः ।**

**मिषतो दश-मासस्य**[^१०७]** तत्रैवान्तर्दधे हरिः ॥**

[^१०७]:
    दशमासस्येति पाठः ।


**श्रीधर-स्वामी (भावार्थ-दीपिका) : अमेयात्मा** कथं **तद् विधूतवान्** इत्य् अवितर्क्य-रूपः । धर्मं गोपायतीति **धर्म-गुप्** । यद् वा, धर्मं गोपायन्तीति धर्म-गुपो राजानस् तत्-प्रभुः, तेषाम्  अपि पालकत्वात् । **दशमास**-परिच्छेद्यस्य तस्य **मिषतः** पश्यतो यत्र दृष्टस् **तत्रैवान्तर्हितो,** न त्व् अन्यत्र गतः । यतो **विभुः** सर्व-गतः ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धर्मं भक्त-वात्सल्य-रूपं स्व-धर्मं गोपायति **धर्म-गुप्दशमास्यस्य** दशमास-परिच्छेद्यस्य तस्य **मिषतः** पश्यतः । यत्र दृष्टः **तत्रैवान्तर्दधे,** न त्व् अन्यत्र गतः, यतो **विभुः** । हरिर् इति तस्य मनोऽपहृत्य तस्मिन्न् अवदधाने सत्य् अन्तर्दधे । चौरस्य लक्षणम् इदम् एव यद् धनवत्य् अवदधानेऽन्तर्धत्ते इति कूट-यामिकवत् तन्-मनो हर्तुम् एव तत्र प्रविष्ट आसीद् इत्य् उत्प्रेक्षा च द्योतिता ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : धर्म-गुप्** स्व-भक्त-वात्सल्य-धर्म-पालकः, **दश मासाः** परिच्छेदका यस्य, तस्य **मिषतः** पश्यतः, **तत्रैवान्तर्दधे** न त्व् अन्यत्र, यतो **विभुः**, **हरिस् **तच्-चित्तापहर्ता ॥११॥

> **॥।**

**॥ १.१२.१२ ॥**

**ततः सर्व-गुणोदर्के सानुकूल-ग्रहोदये ।**

**जज्ञे वंश-धरः पाण्डोर् भूयः पाण्डुर् इवौजसा ॥**

**श्रीधर-स्वामी (भावार्थ-दीपिका) : **उदर्कम् उत्तर-फलम् । सर्व-गुणानाम् उत्तरोत्तराधिक्य-सूचके लग्ने । तत्र हेतुः—**अनुकूलैर्** अन्यैर् **ग्रहैःसहितानां** शुभ-ग्रहाणाम् **उदयो** यस्मिन् ॥१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : सर्व-गुणा** एव **उदर्कः** उत्तर-काल-भवं फलं यत्र तस्मिन् । **अनुकूलैर् ग्रहैः सह** वर्तमाने **उदये** लग्ने ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) :** सर्व-गुणानाम् उदर्के उत्तर-काल-भवं फलं यत्र तस्मिन् । अनुकुलैर् ग्रहैः सहिते उदये लग्ने ॥१२॥

> **॥।**

**॥ १.१२.१३ ॥**

**तस्य प्रीत-मना राजा विप्रैर् धौम्य-कृपादिभिः ।**

**जातकं कारयाम् आस वाचयित्वा च मङ्गलम् ॥**

**श्रीधर-स्वामी (भावार्थ-दीपिका) : जातकं** जात-कर्म । **मङ्गलं** पुण्याहम् ॥१३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) :** जातकं जात-कर्म ॥१३॥

> **॥।**

**॥ १.१२.१४ ॥**

**हिरण्यं गां महीं ग्रामान् हस्त्य्-अश्वान् नृपतिर् वरान् ।**

**प्रादात् स्वन्नं च विप्रेभ्यः प्रजा-तीर्थे स तीर्थवित् ॥**

**श्रीधर-स्वामी (भावार्थ-दीपिका) : वरान्** श्रेष्ठान् । **स्वन्नं** शोभनम् अन्नं च । **तीर्थविद्** दान-काल-ज्ञः ।


> यावन् न च्छिद्यते नालं तावन् नाप्नोति सूतकम् । \


छिन्ने नाले ततः पश्चात् सूतकं तु विधीयते ॥

इति वचनात् ततः पूर्वं **प्रादात्,** आमान्नं वा । **प्रजा-तीर्थे** पुत्रोत्पत्ति-पुण्य-काले,पुत्रे जाते व्यतीपाते दत्तं भवति चाक्षयम् इति स्मृतेः । 


> देवाश् च पितरश् चैव पुत्रे जाते द्वि-जन्मनाम् ।   
> आयन्ति हि नृप-श्रेष्ठ पुण्याहम् इति चाब्रुवन्न्॥ इति च ॥१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : प्रजा-तीर्थे** पुत्रोत्पत्ति-पुण्य-काले, पुत्रे जाते व्यतीपाते दत्तं भवति चाक्षयम् इति स्मृतेः ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : प्रजा-तीर्थे** पुत्र-जन्म-पुण्य-काले, पुत्रे जाते व्यतीपाते दत्ते भवति चाक्षयम् इति स्मरणात् । तीर्थवित्—


> यावन् न छिद्यते नालं तावन्-नाप्नोति सूतकम् ।   
> छिन्ने नाले ततः पश्चात् सूतकं तु विधीयते ॥

इति-स्मृत्य्-उक्त-दान-कालज्ञ इत्य् अर्थः ॥१४॥

> **॥।**

**॥ १.१२.१५-१७ ॥**

**तम् ऊचुर् ब्राह्मणास् तुष्टा राजानं प्रश्रयान्वितम् ।**

**एष ह्य् अस्मिन् प्रजा-तन्तौ पुरूणां पौरवर्षभ ॥**

**दैवेनाप्रतिघातेन शुक्ले संस्थाम् उपेयुषि ।**

**रातो वोऽनुग्रहार्थाय विष्णुना प्रभविष्णुना ॥**

**तस्मान् नाम्ना विष्णु-रात इति लोके भविष्यति ।**

**न सन्देहो महा-भाग महा-भागवतो महान् ॥**

**श्रीधर-स्वामी (भावार्थ-दीपिका) :** हे पौरवर्षभ ! कुरूणां कुरु-वंश्यानां शुक्ले शुद्धेऽस्मिन्प्रजा-तन्तौ । दैवेन कथंभूतेन ? अप्रतिघातेन दुर्वारेण । संस्थां नाशम् उपेयुषि गते सति वा युष्माकम् अनुग्रहार्थाय यस्मात् प्रभवन-शीलेन श्री-विष्णुना रातो दत्तः, तस्माल् लोके विष्णु-रात इति नाम्ना भविष्यति महाभागवतश् च । गुनैश् च महान् भविष्यति नात्र सन्देह इति तं राजानं ब्राह्मणा ऊचुर् इति त्रयाणाम् अन्वयः ॥१५-१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : पुरूणां** पुरु-वंश्यानां **प्रजा-तन्तौसंस्थां** नाशम् **उपेयुषि** प्राप्ते सति । **शुक्ले** शुद्धे **रातो** दत्तः । बालस्य तादृश-योग्यतायाम् अश्रद्दधानं राजानं प्रत्य् आह—**न सन्देह** इति ॥१५-१७॥

———————————————————————————————————————

**बलदेव-विद्यभूषणः (वैष्णवानन्दिनी) : पुरूणां** पुरु-वंश्यानां **प्रजा-तन्तौ** कुले दैवेन **संस्थां** विनाशम् **उपेयुषि** सति वोऽनुग्रहार्थाय **विष्णुनैष रातो** दत्त इत्य् उत्तरेण सम्बन्धः ॥१५॥

**शुक्ले** विशुद्धे ॥१६॥ \


> \


विष्णुना दत्तत्वान्-**नाम्ना विष्णुरातो भविष्यति** । अत्र **सन्देहस् **ते माभूद् इत्य् ऊचुः ॥१७॥

> **॥।**

**॥ १.१२.१८ ॥**

**श्री-राजोवाच—**

**अप्य् एष वंश्यान् राजर्षीन् पुण्य-श्लोकान् महात्मनः ।**

**अनुवर्तिता स्विद् यशसा साधु-वादेन सत्तमाः ॥**

**श्रीधर-स्वामी (भावार्थ-दीपिका) : **महा-भागवतो भविष्यतीत्य् उक्ते हृष्टः पृच्छति । **अपि स्वित्** किं स्वित् । **साधु-वादेन यशसा** सत्कीर्त्या च **अनुवर्तिता** भविष्यतीति पूर्वस्यैवातः परम् अप्य् अनुषङ्गः ॥१८॥

———————————————————————————————————————

**जीव-गोस्वामी (क्रम-सन्दर्भः) : अप्य् एष वंश्यान्** इत्य् अत्र “हृष्ट” इति टीकायां हर्षेणैव पुनः प्रश्नोऽयम्, न त्व् अपूर्त्येति भावः । वस्तुतस् तु तथात्वेऽपि राज-श्रेष्ठता-ज्ञानार्थं पुनः प्रश्नः ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **महा-भागवतो भविष्यतीत्य् उक्ते राजैव सान्तश् चमत्कारं स-गाम्भीर्यं पृच्छति । **अपि स्वित्** प्रश्ने । **अनु** लक्ष्यीकृत्य **वर्तिता** । तेषां सदृशो भविष्यति न वेत्य् अर्थः ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **महा-भागवतो भविष्यतीति निशम्यातिहृष्टः पृच्छति—**अपि** सम्भावनायां, तान् **अनु** लक्षीकृत्य **वर्तिता**, तादृशो भविष्यति न वा ? इत्य् अर्थः । **स्वित्** प्रश्ने ॥१८॥

> **॥।**

**॥ १.१२.१९ ॥**

**ब्राह्मणा ऊचुः—**

**पार्थ प्रजाविता साक्षाद् इक्ष्वाकुर् इव मानवः ।**

**ब्रह्मण्यः सत्य-सन्धश् च रामो दाशरथिर् यथा ॥**

**मध्वाचार्यः (भागवत-तात्पर्यम्) : **रामो दाशरथिर् यथा अधिक-दृष्टान्तः । 


> ऊर्णनाभ्याधिको विष्णोर् विष्णुर् विष्णोस् तथैव च ।  
> विष्णुर् जीवस्य दृष्टान्तो ऊन-साम्याधिक-क्रमात् ॥ इति ब्राह्मे ॥१९॥

———————————————————————————————————————

**श्रीधर-स्वामी (भावार्थ-दीपिका) : **हे पार्थ, **प्रजानाम् अविता** रक्षकः । **मानवो** मनोः पुत्रः । **ब्राह्मण्येभ्यो** हितः । **सत्य**-प्रतिज्ञश् च श्री-**रामो यथा** ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तेषां सदृशो यशसेति किं पृच्छ्यते ? यैर् एव एकैकैर् गुणैः, ते सर्वे यशस्विनः आसन्, ते सर्वे एव गुणा अस्मिन् बालकेऽधुनैव सन्ति, यथावसरम् आविर्भविष्यन्ति । तस्माद् एतत्-तुल्यास् ते न बभूवुर् इति प्रतीयताम् इत्य् आशयेनाहुः—पार्थेति । **प्रजानाम् अविता** रक्षकः । **सत्य-सन्धः** सत्य-प्रतिज्ञः ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : पार्थ**! हे युधिष्ठिर! **प्रजानामविता** पालकः, **साक्षाद्** इति सेनां विनैवेत्य् अर्थः । **मानवो** मनु-पुत्रः । **सत्य-सन्धः** सत्य-प्रतिज्ञः ॥१९॥

> **॥।**

**॥ १.१२.२० ॥**

**एष दाता शरण्यश् च यथा ह्य् औशीनरः शिबिः ।**

**यशो वितनिता स्वानां दौष्यन्तिर् इव यज्वनाम् ॥**

**श्रीधर-स्वामी (भावार्थ-दीपिका) : उशीनर**-देशाधिपतिः **शिबिः** । येन स्व-मांसं श्येनाय दत्त्वा शरणागतः कपोतो रक्षितः । **स्वानां** ज्ञातीनां **यज्वनां** च **यशो-विस्तारको दौष्यन्तिर्** भरत इव ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : उशीनर**-देशाधिपतिः **शिबिः,** येन स्व-मांसं श्येनाय दत्त्वा शरणागतः कपोतो रक्षितः । **दुष्यन्त**-पुत्रो भरतः ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **उशीनर-देशाधिपतिः **औशीनरः शिबिः** यः स्व-मांसं श्येनाय दत्त्वा शरणागतं कपोतं रक्षितवान् । **स्वानां** ज्ञातीनां **यज्वनां** विप्राणां च **यशो वितनिता** । **दौष्यन्तिर् **भरतः ॥२०॥

> **॥।**

**॥ १.१२.२१ ॥**

**धन्विनाम् अग्रणीर् एष तुल्यश् चार्जुनयोर् द्वयोः ।**

**हुताश इव दुर्धर्षः समुद्र इव दुस्तरः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** अर्जुनयोः पार्थ-कार्तवीर्ययोः ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) :** द्वयोर् अर्जुनयोः पार्थ-कार्तवीर्ययोः ॥२१॥

> **॥।**

**॥ १.१२.२२ ॥**

**मृगेन्द्र इव विक्रान्तो निषेव्यो हिमवान् इव ।**

**तितिक्षुर् वसुधेवासौ सहिष्णुः पितराव् इव ॥**

**श्रीधर-स्वामी (भावार्थ-दीपिका) :** हिमवान् इव सतां निषेव्योऽनन्य-गतिकत्वेन । वसुधेव तितिक्षुः क्षन्ता । प्रीत्या माता-पितराव् इव सहिष्णुः ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्वंसहापि **वसुधा** परेषां वाक्-शर-ज्वालां नानुभवति । अयं तु ताम् अनुभवन्न् अपि न प्रतिकरिष्यतीति । अत्र दृष्टान्तः **पितराव्** इवेति ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : मृगेन्द्रः** सिंहः । **हिमवान् **इव मुनीनां **निषेव्यः** । माता च पिता च **पितरौ** ताविव **सहिष्णुः**, तौ यथा पुत्रापराधं सहेते, तद्वद्यः प्रजापराधम् इत्य् अर्थः ॥२२॥

> **॥।**

**॥ १.१२.२३ ॥**

**पितामह-समः साम्ये प्रसादे गिरिशोपमः ।**

**आश्रयः सर्व-भूतानां यथा देवो रमाश्रयः ॥**

**श्रीधर-स्वामी (भावार्थ-दीपिका) : पितामहो** ब्रह्मा तेन **समः** । साम्ये समत्वे । **रमाश्रयो **हरिः ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : पितामहो** युधिष्ठिरः । **साम्ये** सर्वत्र द्वेषाभवे । रमाश्रयो नारायणः ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : पितामहो** ब्रह्मा युधिष्ठिरो वा । **साम्ये** सर्वत्र द्वेषाभावे । **रमाश्रयो** नारायणः ॥२३॥

> **॥।**

**॥ १.१२.२४ ॥**

**सर्व-सद्-गुण-माहात्म्ये एष कृष्णम् अनुव्रतः ।**

**रन्तिदेव इवोदारो ययातिर् इव धार्मिकः ॥**

**श्रीधर-स्वामी (भावार्थ-दीपिका) :** सर्वैः सद्-गुणैर् माहात्म्यं यत् तस्मिन् । श्री-कृष्ण-तुल्यः ॥२४॥

———————————————————————————————————————

**जीव-गोस्वामी (क्रम-सन्दर्भः) : **तथापि साधारण-जन-चमत्कारार्थं पूर्ववद् अन्यद् अपि किञ्चिद् ब्रूम इत्य् आहुः—रन्तीति । किं वा, बहुभिर् यथा स्वज्ञान-मुक्तत्वात् पाठ-क्रमो नात्र विवक्षितः । **औदार्यम्** अत्र दातृत्वम्, तेन कारुण्यं लक्ष्यते ॥२४।_।_

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एकस्यैवोपमेयस्यास्य सर्वैर् गुणैर् एकम् एवोपमानीकुर्वन्न् आह—**सर्वैः सद्गुणैर्** यन् **माहात्म्यं,** तस्मिन् **एष कृष्णम् अनुव्रतः** श्री-कृष्ण-तुल्यः ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : सर्वैः सद्-गुणैर् **यन्-**माहात्म्यं** महिमा, तस्मिन्न् **एष कृष्णम् अनुव्रतः, **तन्-महिमांशेन गोविन्द-सम इत्य् अर्थः ॥२४॥

> **॥।**

**॥ १.१२.२५-२६ ॥**

**धृत्या बलि-समः कृष्णे प्रह्राद इव सद्-ग्रहः ।**

**आहर्तैषोऽश्वमेधानां वृद्धानां पर्युपासकः ॥**

**राजर्षीणां जनयिता शास्ता चोत्पथ-गामिनाम् ।**

**निग्रहीता कलेर् एष भुवो धर्मस्य कारणात् ॥**

**श्रीधर-स्वामी (भावार्थ-दीपिका) : धृत्या** धैर्येण । **सद्-ग्रहः** सन् भद्रो रगोऽभिनिवेशो यस्य सः । **आहर्ता** कर्ता ॥२५॥ **राजर्षीणां** जनमेजयादीनाम् ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : सद्-ग्रहः** सन् उत्कृष्ट एव ग्रहो यस्य सः । गुणान् उक्त्वा कर्माण्य् आह—आहर्तेति ॥२५-२६॥

———————————————————————————————————————

**बलदेव-विद्यभूषणः (वैष्णवानन्दिनी) : सन्** समीचीनो **ग्रहो **ऽभिनिवेशो यस्य सः । इक्ष्वाक्व्-आदयः प्रकृष्टैकैक-गुणाः, परीक्षित् तु प्रकृष्ट-सर्व-गुणक इति प्रकरणार्थो बोध्यः । गुणान् उक्त्वा कर्माण्य् आहुः—**आहर्तेति** ॥२५॥ **भूवो धर्मस्य** च क्लेशार्पणात् **कारणाद् एष** **कलेर् निग्रहीता** भावी ॥२६॥

**॥।**

**॥ १.१२.२७ ॥**

**तक्षकाद् आत्मनो मृत्युं द्विज-पुत्रोपसर्जितात् ।**

**प्रपत्स्यत उपश्रुत्य मुक्त-सङ्गः पदं हरेः ॥**

**श्रीधर-स्वामी (भावार्थ-दीपिका) :** **द्विज-पुत्रेण** प्रेरितात् **तक्षकाद्** **आत्मनो** **मृत्युम्** उपश्रुत्य विरक्तः सन् **हरेः पदं** **प्रपत्स्यते** भजिष्यति ॥२७॥

———————————————————————————————————————

**जीव-गोस्वामी (क्रम-सन्दर्भः) : हरेः** श्री-कृष्णस्य **पदं** चरणारविन्दं—ज्ञानेन वैयासकि-शब्दितेन भेजे खगेन्द्र-ध्वज-पाद-मूलं [भा।पु। १.१८.१६] इत्य्-उक्तेः ।_।_२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **उपसर्जितात्** प्रेरितात् ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : द्विज-पुत्रेण उपसर्जितात्** प्रेरितात् **तक्षकाद्** **आत्मनो मृत्युम्** **उपश्रुत्य** **मुक्त**-राज्यादि-**सङ्गः** सन् **हरेः पदं प्रपत्स्यते** ॥२७॥

> **॥।**

**॥ १.१२.२८ ॥**

**जिज्ञासितात्म-याथार्थ्यो मुनेर् व्यास-सुताद् असौ ।**

**हित्वेदं नृप गङ्गायां यास्यत्य् अद्धाकुतोभयम् ॥**

**श्रीधर-स्वामी (भावार्थ-दीपिका) : **ततश् च जिज्ञासितम् आत्मनो याथात्म्यं येन सः । **इदं** शरीरं **गङ्गायां हित्वाकुतोभयं** पदं **यास्यति** । **अद्धा** निश्चयेन ॥२८॥

———————————————————————————————————————

**जीव-गोस्वामी (क्रम-सन्दर्भः) : **तद् एव खल्व् **अकुतोभयम्**—


> मर्त्यो मृत्यु-व्याल-भीतः पलायन्  
> लोकान् सर्वान् निर्भयं नाध्यगच्छत् ।  
> त्वत्-पादाब्जं प्राप्य यदृच्छयाद्य  
> सुस्थः शेते मृत्युर् अस्माद् अपैति ॥ [भा।पु। १०.३.२७] इत्य्-आदेः ।

ततो **जिज्ञासित** इत्य् अत्र **आत्मा** हरिर् एव ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : जिज्ञासितं** विचारितम् **आत्मनो याथार्थ्यं** वास्तवं तत्त्वं येन सः । **इदं** शरीरम् ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : जिज्ञासितम्** **आत्मनो** हरेः स्वस्य च **याथात्म्यं** येन सः । **इदं** शरीरम्, **अकुतोभयं** कृष्णम् ॥२८॥

> **॥।**

**॥ १.१२.२९ ॥**

**इति राज्ञ उपादिश्य विप्रा जातक-कोविदाः ।**

**लब्धापचितयः**[^१०८]** सर्वे प्रतिजग्मुः स्वकान् गृहान् ॥**

[^१०८]:
    लब्धोपचितय इति पाठः ।


**श्रीधर-स्वामी (भावार्थ-दीपिका) :** **लब्धा** **अपचितिः** पूजा यैस् ते ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **लब्धा अपचितिः** पूजा यैः ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : लब्धा उपचितिः** पूजा यैस् ते ॥२९॥

> **॥।**

**॥ १.१२.३० ॥**

**स एष लोके विख्यातः परीक्षिद् इति यत् प्रभुः ।**

**पूर्वं**[^१०९]** दृष्टम् अनुध्यायन् परीक्षेत नरेष्व् इह ॥**

[^१०९]:
    गर्भे-


**श्रीधर-स्वामी (भावार्थ-दीपिका) : **परीक्षिद् इति नाम निर्वक्ति—स एष इति । **यद्** यस्मात् **प्रभुः** समर्थः सन् गर्भे **दृष्टं** पुरुषम् **अनुध्यायन्निह** दृश्यमानेषु **नरेषु** मध्ये सर्वम् अपि नरं परीक्षिता “अयम् असौ भवेन् नो वा ?” इति विचारयेत्, अतः **परीक्षिद् इति विख्यातः** । “पूर्व-दृष्टम्” इति वा पाठः । तदा मातृ-गर्भे पूर्वं दृष्टम् इत्य् अर्थः ॥३०॥

———————————————————————————————————————

**जीव-गोस्वामी (क्रम-सन्दर्भः) : **स एष इति । श्री-कृष्ण-दर्शनात् **पूर्वम्** अतिबाल्यावस्थायाम् एव ज्ञेयम् ॥३०।

———————————————————————————————————————

**विश्वनाथ-चक्रवर्ती (सारार्थ-दर्शिणी) : **परीक्षिद् इति नाम निर्वक्ति—स एषा इति । **इह** दृश्यमानेषु **नरेषु** मध्ये गर्भे **दृष्टं** पुरुषम् अनुस्मरन् “अयं स भवेन् न वा” इति विचारयेत्, अतः **परीक्षिद् इति विख्यातः** । “पूर्वं दृष्टम्” इति च पाठः ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : परीक्षिद् इति** नाम सूतो निर्वक्ति—**स** इति । **इह** दृश्यमानेषु **नरेषु** मध्ये गर्भे **दृष्टं** पुरुषम् अनुस्मरन् । अयं स भवेन् नवेति **परीक्षेत** विचारयेद् अतः परीक्षिद् इति **लोके** **विख्यातः** ॥३०॥

> **॥।**

**॥ १.१२.३१ ॥**

**स राज-पुत्रो ववृधे आशु शुक्ल इवोडुपः ।**

**आपूर्यमाणः पितृभिः काष्ठाभिर् इव सोऽन्वहम् ॥**

**मध्वाचार्यः (भागवत-तात्पर्यम्) : **पूरयन्ति दिशः सोमं देवा गावः सरस्वती इति गारुडे ॥३१॥

———————————————————————————————————————

**श्रीधर-स्वामी (भावार्थ-दीपिका) : शुक्ले** शुक्ल-पक्षे **स** प्रसिद्ध **उडुपोऽन्वहं** यथा **काष्ठाभिः** पञ्चदश-कलाभिर् आपूर्यमाणो वर्धते, एवं **पितृभिर्** युधिष्ठिरादिभिर् कामैश् चातुःषष्टि-कलाभिश् **चापुर्यमाणो ववृधे** ॥३१॥

———————————————————————————————————————

**जीव-गोस्वामी (क्रम-सन्दर्भः) : **[?] बाल एवेति पद्यं चित्सुख-सम्मतम् ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : शुक्ले** शुक्ल-पक्षे **उडुपश्** चन्द्र **इव ववृधे** । **आपूर्यमाण** इति **कलाभिः** लालनैश् चेति ज्ञेयम् । **काष्ठाभिर्** दिग्भिर् **इवपितृभिर्** युधिष्ठिरादिभिर् आवृत इति शेषः ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : शुक्ले** पक्षे **यथोडुपः** **काष्ठाभिः** कलाभिर् आपूर्यमाणो वर्धते, तथा **पितृभिः** युधिष्ठिराद्यैर् लालनाभिर् **अन्वहम्** **आपूर्यमाणो** **ववृधे** ॥३१॥

> **॥।**

**॥ १.१२.३२ ॥**

**यक्ष्यमाणोऽश्वमेधेन ज्ञाति-द्रोह-जिहासया ।**

**राजा लब्ध-धनो दध्यौ नान्यत्र कर-दण्डयोः ॥**

**श्रीधर-स्वामी (भावार्थ-दीपिका) : **पूर्वम् अपकृष्योक्तान् अश्वमेधान् स्वावसरे स-प्रकारं कथयति । **ज्ञाति-द्रोहस्यहानेच्छया यक्ष्यमाणः कर-दण्डयोर् अन्यत्र** ताभ्यां विना **लब्ध-धनो**[^११०]**दध्यौ** चिन्तयाम् आस । कर-दण्ड-जस्य परिजन-भरण-मात्रोपक्षीणत्वात् ॥३२॥

[^११०]:
    दध्यौ अन्यत्रेति पाठे न लब्ध-धान इत्य् अन्वयः ।


———————————————————————————————————————

**जीव-गोस्वामी (क्रम-सन्दर्भः) : यक्ष्यमाण** इति । तत्-परितोषार्थं श्री-भीष्मोपदेशेनैवेति ज्ञेयम् । अन्यथा भीष्मेऽप्य् अनास्था स्यात् ॥३२॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : कर-दण्डयोर् अन्यत्र** ताभ्यां विना **धनालाभात्** धन-प्राचुर्यस्य अपेक्षणीयत्वात् **दध्यौ** चिन्तयामास ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **सङ्क्षेपाद् उक्तान् अश्वमेधान् विस्तरेणाह—**यक्ष्यमाण** इति । **राजा** युधिष्ठिरः **करदण्डयोर्** **अन्यत्र** **अलब्ध-धनो**ऽश्वमेधार्थक-बहु-धनापेक्षया **दध्यौ** । **कर-दण्ड-लब्धानां धनानां** पोष्य-वर्ग-भरणेनोपक्षीणत्वात् अधिक-धनार्थ-चिन्ताभूद् इत्य् अर्थः ॥३२॥

> **॥।**

**॥ १.१२.३३ ॥**

**तद् अभिप्रेतम् आलक्ष्य भ्रातरोऽच्युत-चोदिताः ।**

**धनं प्रहीणम् आजह्रुर् उदीच्यां दिशि भूरिशः ॥**

**श्रीधर-स्वामी (भावार्थ-दीपिका) : प्रहीणं** मरुत्, तस्य यज्ञे ब्राह्मणैस् त्यक्तं सुवर्ण-पात्रादिकम् आनीतवन्तः ॥३३॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : प्रहीणं** मरुत्, तस्य यज्ञे त्यक्त-स्वर्ण-पात्रादिकम् आनीतवन्तः ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : तद् अभिप्रेतं** राज्ञोऽभिप्रायम् **आलक्ष्य** **भ्रातरो** भीमादयः **प्रहीणं** मरुत्-तस्य राज्ञो यज्ञे त्यक्तं बहु **धनम्** **आजह्रुर्** आनिन्युः, अस्वामिकस्य धनस्य राजकीयत्वात् ॥३३॥

> **॥।**

**॥ १.१२.३४ ॥**

**तेन सम्भृत-सम्भारो धर्म-पुत्रो युधिष्ठिरः ।**

**वाजि-मेधैस् त्रिभिर् भीतो यज्ञैः समयजद्**[^१११]** धरिम् ॥**

[^१११]:
    यज्ञोशमयद् इति पाठः ।


**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : संभृत-संभारः** संपादित-यज्ञोपकरणः । **भीतो** ज्ञाति-द्रोहात् ॥३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : संभृतः** संपादितः **सम्भारो**ऽश्वमेधोपकरणं येन सः । **भीतो** ज्ञाति-द्रोहात् ॥३४-३५॥

> **॥।**

**॥ १.१२.३५-३६ ॥**

**आहूतो भगवान् राज्ञा याजयित्वा द्विजैर् नृपम् ।**

**उवास कतिचिन् मासान् सुहृदां प्रिय-काम्यया ॥**

**ततो राज्ञाभ्यनुज्ञातः कृष्णया सह-बन्धुभिः ।**

**ययौ द्वारवतीं ब्रह्मन् सार्जुनो यदुभिर् वृतः ॥**

**श्रीधर-स्वामी (भावार्थ-दीपिका) : _न व्याख्यातम्।_**

———————————————————————————————————————

**जीव-गोस्वामी (क्रम-सन्दर्भः) : **अत्र **आहूतो भगवान् राज्ञा** इति क्वाचित्कं पद्य-द्वयं सम्बन्धोक्ति-कारेण व्याख्यातम् अस्ति ॥३५-३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

इति सारार्थ-दर्शिन्यां हर्षिण्यां भक्त-चेतसाम् ।

प्रथमे द्वादशोऽध्यायः सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : कृष्णया बन्धुभिः सहितेन राज्ञा** च ॥३६॥

इति श्री-वैष्णवानन्दिन्यां  प्रथम-स्कन्ध-टिप्पन्यां द्वादशोऽध्यायः ॥१२॥

**॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां

दशम-स्कन्धे परीक्षिज्-जन्म नाम

द्वादशोऽध्यायः ।

॥१.१२॥



**॥।**

> 

(१.१३)


## अथ त्रयोदशोऽध्यायः


### विदुरोपदेशेन गान्धार्या सह धृतराष्ट्रस्य वनाय प्रस्थानम् ।

**॥ १.१३.१ ॥**

**सूत उवाच—**

**विदुरस् तीर्थ-यात्रायां मैत्रेयाद् आत्मनो गतिम् ।**

**ज्ञात्वागाद् धास्तिनापुरं तयावाप्त-विवित्सितः**[^११२]** ॥**

[^११२]:
    कृत-कृत्य-विवित्सित इति पाठे विदितव्येद्य इत्य् अर्थः ।


**श्रीधर-स्वामी (भावार्थ-दीपिका) :**

निगमो धृतराष्ट्रस्य विदुरोक्त्या त्रयोदशे । \
उक्तः पौत्राभिषेकेण वक्तुं राज्ञो महापथम् ॥

इदानीं परीक्षितः कलि-निग्रहादि-कर्माणि कथयिष्यन् विदुरागमनेन धृतराष्ट्र-प्रस्थानं ततोऽर्जुनागमनं, ततः श्री-कृष्णान्तर्धानं निशम्य पाण्डव-प्रस्थानं च निरूपयति त्रिभिर् अध्यायैः । **गतिं** हरिम् । **तया** **आत्म-गत्या** **अवाप्तं विवित्सितं** ज्ञातुम् इष्टं सर्वं येन ॥१॥

———————————————————————————————————————

**जीव-गोस्वामी (क्रम-सन्दर्भः) :** **विदुर** इति । सोऽयं तृतीय-स्कन्धानुसारेण युद्धात् पूर्वं दुर्योधनाद् विच्छिद्य गत आसीद् इति ज्ञेयम्  । **आत्मनो गतिर्** हरि-भक्तिः, **तया अवाप्त-विवित्सित** इति तज्-ज्ञानेनैव सर्वन् ज्ञातवान् इत्य् अर्थः, सर्वाश्रयत्वात् तस्याः ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** 

परीक्षितो जन्म वक्तुं द्रौण्य्-अस्त्रादि-कथा यथा ।

अभिषेकं तथा वक्तुं विदुरागमनाद्य् अभूत् ॥

विदुरस्योपदेशेन धृतराष्ट्रस्य निर्गमः ।

राज्ञो विषादः शान्तिश् च नारदोक्त्या त्रयोदशे ॥

परीक्षितो जन्म उक्त्वा, कलि-निग्रहादि-कर्माणि कथयिष्यन्, प्रथमं राज्याभिषेकं वक्तुं विदुरस्यागमनं, ततो वैराग्योपदेशेन धृतराष्ट्र-निष्क्रमः, ततोऽर्जुनागमनं, ततः पाण्डव-प्रस्थानं च निरूपयति त्रिभिर् अध्यायैः । **गतिं** कृष्णम् । **तया आत्म-गत्या अवाप्तम्** आत्मनो **विवित्सितं** प्राप्तुम् इष्टं येन सः । विदल् लाभे ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

वने विदुर-वाक्येन धृतराष्ट्रस्य निर्गमः । \
राज्ञो विषाद-शान्तिश् च नारदोक्त्या त्रयोदशे ॥ \


उक्त-जन्मनः परीक्षितः कलि-निग्रहादीनि कर्माणि वक्ष्यन्न् आदौ राज्याभिषेकं वक्तुं विदुरस्यागमनं तेन वैराग्योपदेशं तेन धृतराष्ट्रस्य गृहान् निर्गमं ततोऽर्जुनस्यागमनं ततः पाण्डवानां प्रस्थानं च वर्णयति—**विदुर** इत्य्-आदिभिस् त्रिभिर् अध्यायैः । **मैत्रेयात्** श्री-कृष्णाद् इष्टाद् **आत्मनः** स्वस्य **गतिं** कृष्णं । **तया** गत्या **अवाप्तम्** आत्मनो **विवित्सितम् आप्तुम्** इष्टं येन सः । विद लाभे धातुः ॥१॥

> **॥।**

**॥ १.१३.२ ॥**

**यावतः कृतवान् प्रश्नान् क्षत्ता कौषारवाग्रतः ।**

**जातैक-भक्तिर् गोविन्दे तेभ्यश् चोपरराम ह ॥**

**श्रीधर-स्वामी (भावार्थ-दीपिका) : **तद् एवाह । **यावतः** कर्म-योग-व्रतादि-विषयान् **प्रश्नान्** प्रथमं **कृतवान्** । **कौषारवस्य** मैत्रेयस्य पुरतः । पश्चात् त्रि-चतुः-प्रश्नार्थ-ज्ञान-मात्रेण **गोविन्दे जातैक-भक्तिः** कृतार्थः संस् तेभ्यः प्रश्नेभ्यः **उपरराम** । ततः परं न विजिज्ञासितवान् ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : तेभ्यः** प्रश्नेभ्य **उपरराम,** तद् उत्तरं श्रोतुं नैच्छत्, भक्तौ जातायाम् अन्यस्य जिज्ञास्यस्य वैयर्थ्याद् इति भावः ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : कौशारवो** मैत्रेयः, **तेभ्यः** प्रश्नेभ्यो मुनिना परिहृतेभ्य **उपरराम** तद्-उत्तराणि श्रोतुं नैच्छत्, तत्र हेतुः—**जातैक-** इति । भक्तौ जातायाम् अन्य-जिज्ञासाया वैफल्याद् इति भावः ॥२॥

> **॥।**

**॥ १.१३.३-५ ॥**

**तं बन्धुम् आगतं दृष्ट्वा धर्म-पुत्रः सहानुजः ।**

**धृतराष्ट्रो युयुत्सुश् च सूतः शारद्वतः पृथा ॥**

**गान्धारी द्रौपदी ब्रह्मन् सुभद्रा चोत्तरा कृपी ।**

**अन्याश् च जामयः पाण्डोर् ज्ञातयः ससुताः स्त्रियः ॥**

**प्रत्युज्जग्मुः प्रहर्षेण प्राणं तन्व इवागतम् ।**

**अभिसङ्गम्य विधिवत् परिष्वङ्गाभिवादनैः ॥ **

**मध्वाचार्यः (भागवत-तात्पर्यम्) : **तत्-प्राणे प्रसन्न उदतिष्ठद् इति श्रुतिः ॥५॥

———————————————————————————————————————

**श्रीधर-स्वामी (भावार्थ-दीपिका) : सूतः** सञ्जयः । **शारद्वतः** कृपः । **पृथा** कुन्ती ॥३॥ **कृपी** द्रोण-भार्या । **जामयो** ज्ञाति-भार्याः । **अन्याश्** च स्त्रियः ॥४॥ **प्राणं तन्व इवेति** कुतश्चिन् मूर्च्छादि-दोषतः प्राणेऽवसन्ने सति, तन्वः कराङ्घ्र्य्-आदयोः निश्चेष्टा भवन्ति, पुनस् तस्मिन्न् आविर्भूते यथोत्तिष्ठन्ति, तद्वत् ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : सूतः** सञ्जयः, **शारद्वतः** कृपः, **कृपी** द्रोण-भार्या । **जामयो** ज्ञाति-भार्याः । **जामि**-शब्दश् च वर्गादिर् अन्तस्थादिश् च कोषेषु दृष्टः । **प्राणं** मूर्च्छादि-दोषेण गत-प्रायं पुनर् **आगतं** संलक्ष्य **तन्वः** कर-चरणादिकाः । यथा **प्रत्युद्गच्छन्ति** धृत-स्व-स्व-चेष्टा भवन्ति ॥३-५॥ 

———————————————————————————————————————

**बलदेव-विद्यभूषणः (वैष्णवानन्दिनी) : तं** विदुरं, **सूतः** सञ्जयः, **शारद्वतः** कृपः, **जामयो** ज्ञाति-भार्याः ॥३-४॥ मूर्च्छादि-दोषेण गत-प्रायं **प्राणम् आगतं** संलक्ष्य ॥५-७॥

**॥।**

**॥ १.१३.६ ॥**

**मुमुचुः प्रेम-बाष्पौघं विरहौत्कण्ठ्य-कातराः ।**

**राजा तम् अर्हयां चक्रे कृतासन-परिग्रहम् ॥**

**श्रीधर-स्वामी (भावार्थ-दीपिका) :** **विरहेण** यद् **औत्कण्ठ्यं** तेन **कातरा **विवशाः ॥६॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १.१३.७ ॥**

**तं भुक्तवन्तं विश्रान्तम् आसीनं सुखम् आसने ।**

**प्रश्रयावनतो राजा प्राह तेषां च शृण्वताम् ॥**

**श्रीधर-स्वामी (भावार्थ-दीपिका) : तं** विदुरम् ॥७॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १.१३.८ ॥**

**युधिष्ठिर उवाच—**

**अपि स्मरथ नो युष्मत्-पक्ष-च्छाया-समेधितान् ।**

**विपद्-गणाद् विषाग्न्य्-आदेर् मोचिता यत् स-मातृकाः ॥**

**श्रीधर-स्वामी (भावार्थ-दीपिका) : **पक्षिणो ह्य् अपत्यानि यथातिस्नेहेन पक्ष-च्छायया वर्धयन्ति, तद्वद् **युष्मत्-पक्ष-पात-च्छायया समेधितान्** वर्धितान् **नोऽस्मान् किं स्मरथ** ? समेधितत्वम् एवम् आह । **विपद्-गणाद्** यस्मान् **मोचिताः** स्मः ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पक्षिणो ह्य् अपत्यानि यथा अतिस्नेहेन पक्ष-च्छायया वर्धयन्ति, तद्वत् । पक्षे **पक्ष-च्छाया** पक्ष-पातः । **यद्** यस्मान् **मोचिता** वयं त्वयेत्य् अर्थः ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **पक्षिणो यथापत्यानि पक्ष-च्छायया वर्धयन्ति, तथा **युष्मत्-पक्षच्-छायया** वर्धितान् **नो**ऽस्मान् यूयं किं **स्मरथ**? समेधितत्वम् आह—**विपद्** इति ॥८॥

> **॥।**

**॥ १.१३.९ ॥**

**कया वृत्त्या वर्तितं वश् चरद्भिः क्षिति-मण्डलम् ।**

**तीर्थानि क्षेत्र-मुख्यानि सेवितानीह भूतले ॥**

**श्रीधर-स्वामी (भावार्थ-दीपिका) :** **वो** युष्मभिः **कया** **वृत्त्या** **वर्तितं** देह-वृत्तिः कृता । कानि च **तीर्थादीनि** **सेवितानि** ? इति ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : वृत्त्या** जीविकया । **वो** युष्माभिः ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : वो** युष्माभिः ॥९॥

> **॥।**

**॥ १.१३.१० ॥**

**भवद्-विधा भागवतास् तीर्थ-भूताः स्वयं विभो ।**

**तीर्थी-कुर्वन्ति तीर्थानि स्वान्तः-स्थेन गदाभृता ॥**

**श्रीधर-स्वामी (भावार्थ-दीपिका) : **भवतां च तीर्थाटनं न स्वार्थं, किन्तु तीर्थानुग्रहार्थम् इत्य् आह—**भवद्-विधा** इति । मलिन-जन-संपर्केण मलिनानि तीर्थानि सन्तः पुनः स्वयं **तीर्थी-कुर्वन्ति** । **स्वान्तं** मनस्, तत्-स्थेन, स्वस्यान्तः-स्थितेनेति वा ॥१०॥

———————————————————————————————————————

**जीव-गोस्वामी (क्रम-सन्दर्भः) : **तीर्थेषु भक्तिमतां भवतां तीर्थाटनं च तीर्थानाम् एव मङ्गलाय सम्पद्यत इत्य् आह—**भवद्-विधा** इति ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भवतां च तीर्थाटनं तीर्थानाम् एव भाग्येनेत्य् आह—**भवद्-विधा** इति **तीर्थीकुर्वन्ति** महा-तीर्थीकुर्वन्ति "पावनं पावनानाम्"[^११३] इतिवत् ॥१०॥

[^११३]:
     कल्याणानां निधानं कलि-मल-मथनं पावनं पावनानां
    पाथेयं यन् मुमुक्षोः सपदि परपदप्राप्तये प्रोच्यमानम् ।
    विश्राम-स्थानम् एकं कवि-वर-वचसां जीवनं सज्जनानां
    बीजं धर्म-द्रुमस्य प्रभवतु भवतां भूतये कृष्ण-नाम ॥ (पद्यावलि १९)


———————————————————————————————————————

**बलदेव-विद्यभूषणः (वैष्णवानन्दिनी) : **भवतां तीर्थ-यात्रा तीर्थ-भाग्याद् इत्य् आह—भवद् इति । मलिन-जन-प्रसङ्गा त्तीर्थान्य् अपि मलिनानि भवन्ति । **भवद्-विधास्** तु **स्वान्तः-स्थेन गदाभृता** कृष्णेन **स्वयं तीर्थ-भूतास्** तानि **तीर्थी-कुर्वन्ति** उज्ज्वलानि पावित्र्य-करण-शक्तिमन्ति कुर्वन्तीत्य् अर्थः ॥१०॥

**॥।**

**॥ १.१३.११-१२ ॥**

**अपि नः सुहृदस् तात बान्धवाः कृष्ण-देवताः ।**

**दृष्टाः श्रुता वा यदवः स्व-पुर्यां सुखम् आसते ॥**

**इत्य् उक्तो धर्म-राजेन सर्वं तत् समवर्णयत् ।**

**यथानुभूतं क्रमशो विना यदु-कुल-क्षयम् ॥**

**मध्वाचार्यः (भागवत-तात्पर्यम्) : यदु-कुल-क्षयम्** एष्यत् ।


> शापं श्रुत्वा ब्राह्मणानाम् उद्धवः खिन्न-मानसः ।  
> उदासीनं तथा कृष्णम् इव सुप्रीतम् एव च ॥   
> न शिष्यमाणं स्व-कुलं स्वर्षियासुं च केशवम् ।  
> ज्ञात्वा पप्रच्छ भगवान् स्वरूपं तम् उपह्वरे ॥  
> मैत्रेयोऽपि तदैवागाज् जिज्ञासुस् तत्त्वम् उत्तमम् ।  
> तयोर् अदात् स भगवान् ज्ञानं निर्मलम् अञ्जसा ॥  
> षड्-विंश-वत्सरात् पूर्वं स्वर्गतेः पुरुषोत्तमः ।  
> प्रेषयामास च हरिर् उद्धवं बदरीम् अनु ॥  
> कलापग्रामिणां वक्तुम् एतत् तत्त्वम् अशेषतः ।  
> विदुरं तीर्थ-यात्रास्थम् अन्तराले स उद्धवः ॥  
> दृष्टानशिष्यमाणं च कुलं जिगमिषुं हरिम् ।  
> कथयित्वा बदर्यें च कलाप-ग्राम-वासिनाम् ॥  
> प्रोच्य तत्त्वम् अशेषेण वासुदेव-मुखोद्गतम् ।  
> षड्विंशद्-वर्ष-गमने पुनर् आगतिम् आत्मनः ॥  
> तेषाम्  उक्त्वा पुनः कृष्ण-सन्निधौ विचचार ह ।  
> मैत्रेय-विदुरायैतद् ऊचिवान् कृष्ण-चोदितः ॥  
> विदुरः पाण्डवानां च विना यदु-विनाशनम् ।  
> षट्-त्रिंशद्-वर्षतः पूर्वं ज्ञात्वाप्य् अप्रियम् एव तत् ॥  
> नावोचद् विदुरो धीमान् तस्मान् नापिर्यम् आवदेत् ॥ इति पाद्मे ।

तावच् छशास क्षितिम् एक-चक्राम् एकातपत्राम् अजितेन पार्थ इति चोपरि विदुरं चागतं पुनर् इति च । भारते चैक-विंशद् वर्षात् पूर्वं विदुरस्य युधिष्ठिर-भाव उक्तः ॥१२॥

———————————————————————————————————————

**श्रीधर-स्वामी (भावार्थ-दीपिका) :** **अपि** किं **सुखम् आसते** भवद्भिः ? क्वापि **दृष्टाः श्रुता वा** ? ॥११॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : अपि** किं **सुखम् आसते**? ॥११-१२॥

> **॥।**

**॥ १.१३.१३ ॥**

**नन्व् अप्रियं दुर्विषहं नृणां स्वयम् उपस्थितम् ।**

**नावेदयत् स-करुणो दुःखितान् द्रष्टुम् अक्षमः ॥**

**श्रीधर-स्वामी (भावार्थ-दीपिका) : **यदु-कुल-क्षयावर्णने कारणम् आह—**नन्व्** इति ॥१३॥

———————————————————————————————————————

**जीव-गोस्वामी (क्रम-सन्दर्भः) : नन्व्** इति । अत्रान्योऽपि दुःख-शङ्कया नाकथयद् इति ज्ञेयम् ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यदु-कुल-क्षयावर्णने कारण-भूतं नीति-शास्त्र-विधिम् आह—**नन्व्** इति ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **यदुकुल-क्षयावर्णने हेतुं नीति-शास्त्र-विधिम् आह—**नन्व्** इति ॥१३॥

> **॥।**

॥ १.१३.१४ ॥

**कञ्चित् कालम् अथावात्सीत् सत्-कृतो देववत् सुखम्**[^११४]** ।**

[^११४]:
    देववत् स्वकैर् इति पाठः ।


**भ्रातुर् ज्येष्ठस्य श्रेयस्-कृत् सर्वेषां सुखम् आवहन् ॥**

**श्रीधर-स्वामी (भावार्थ-दीपिका) : श्रेयस्-कृत्** तत्त्वम् उपदिशन् ॥१४॥

———————————————————————————————————————

**जीव-गोस्वामी (क्रम-सन्दर्भः) : श्रेयस्-कृत्** हितोपदेष्टा ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) :** **श्रेयस्-कृत्** श्रेयः कर्तुम् ॥१३॥

> **॥।**

**॥ १.१३.१५ ॥**

**अबिभ्रद् अर्यमा दण्डं यथावद् अघ-कारिषु ।**

**यावद् दधार शूद्रत्वं शापाद् वर्ष-शतं यमः ॥**

**मध्वाचार्यः (भागवत-तात्पर्यम्) : **योऽ**र्यमा दण्डम् अबिभ्रत्**, स **वर्ष-शतं** यावच् **छूद्रत्वं** बभार । 


> न देवानां न देवीनां सामस्त्येन जनिर् भुवि ।   
> अंशांशेनैव जायन्ते सर्वे त्व् आजानजादयः ॥१५॥

———————————————————————————————————————

**श्रीधर-स्वामी (भावार्थ-दीपिका) : **ननु शूद्रोऽसौ कथम् उपदिशेत् ? न ह्य् असौ शूद्रः, किन्तु यमस् तद्-रूपेणासीत् । किं तत्र कारणं ? यमे चात्रागतेऽमुत्र को दण्ड-धरः ? इत्य् अपेक्षायाम् आह—**अबिभ्रद्** इति । धृतवान् इत्य् अर्थः । माण्डव्यस्य **शापात्** । तथा हि—क्वचिच् चोरान् अनु धावन्तो राज-भटा माण्डव्यस्य ऋषेस् तपश् चरतः समीपे तान् संप्राप्य, तेन सह निबद्ध्यानीय, राज्ञे निवेद्य, तद्-आज्ञया सर्वान् शूलम् आरोपयामासुः । ततो राजा तम् ऋषिं ज्ञात्वा शूलाद् अवतार्य प्रसादयामास । ततो मुनिर् यमं गत्वा कुपित उवाच, "कस्माद् अहं शूलम् आरोपितः ?" इति । तेनोक्तं "त्वं बाल्ये शलभं कुशाग्रेणाविध्य क्रीडितवान्" इति । तच् छ्रुत्वा माण्डव्यस् तं शशाप । "बाल्येऽजानतो मे महान्तं दण्डं यतस् त्वं कारितवान्, अतः शूद्रो भव" इति ॥१५॥

———————————————————————————————————————

**जीव-गोस्वामी (क्रम-सन्दर्भः) : **नन्व् असौ यम एव विदुरत्वेन जातः, तस्य चास्य लोकेऽस्मिन् श्रेयस्कृत्त्वम् एव श्रूयते, न तु यम-लोके यम-रूपेण दण्डकृत्त्वम् अपि । तर्हि तत्र दण्डः कथम् आसीत् ? तत्राह—**अबिभ्रद्** इति । वर्षाणि कतिचिद् अधिकानि शतं च **वर्ष-शतम्** ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न च धृतराष्ट्राद् अयं कनिष्ठत्वान् न्यूनो मन्तव्यः, साक्षाद् धर्म-राजस्यैव माण्डव्य-शापेन शूद्रतयावतीर्णत्वात् । ननु तावद् अमुत्र को दण्ड-धरः ? तत्राह—**अबिभ्रत्** आर्ष-प्रयोगः, धृतवान् इत्य् अर्थः । तथा हि क्वचिच् चोरान् अनुधावन्तो राज-भटा माण्डव्यस्य तपश् चरतः समीपे तान् सम्प्राप्य तेन सह निबद्ध्यानीय राज्ञे निवेद्य तद्-आज्ञया सर्वान् एव शूलम् आरोपयामासुः । ततो राजा तम् ऋषिं ज्ञात्वा शूलाद् अवतार्य प्रसादयामास । ततो मुनिर् यमं गत्वा कुपित उवाच । "कस्मड् अहं शूलम् आरोपितः ?" इति । तेनोक्तं—"त्वं बाल्ये कुशाग्रेण शलभम् आविध्य क्रीडितवान्" इति । तत् श्रुत्व माण्डव्यस् तं शशाप । "बाल्ये अजानतो मे महान्तं दण्डं कारितवान्, अतस् त्वं शूद्रो भव" इति ॥१५॥

———————————————————————————————————————

**बलदेव-विद्यभूषणः (वैष्णवानन्दिनी) : **न विदुरस्य कनिष्ठत्वाच् छूद्रत्वाच् च कथं तद् उपदेष्टृत्वम् ? तत्राह—**अर्यमा** पितृदेव-मुख्यो भगवद्-विभूतिः, पितॄणाम् अर्यमा चास्मि [गीता १०.२९] इत्य् उक्तोऽघ-कारिषु पापिषु यथावत् स-न्यायं दण्डम् अबिभ्रत् धृतवान् । यावन्-माण्डव्य-शापात् **यमः वर्ष-शतं** व्याप्य **शूद्रत्वं दधार** । भारते कथास्ति—कदाचित् तस्करान् अनुधावन्तो राज-पुरुषास् तपस्यतो माण्डव्य-र्षेर् अन्तिके तान् प्राप्य तेन सह निबद्ध्यानीय राज्ञे निवेद्य तद्-आज्ञया सर्वान् शूलम् आरोपयामासुः । ततो राजा तम् ऋषिं विज्ञाय शूलाद् अवतार्य प्रसादं याच्ञाञ्चकार । ततः स ऋषिर् यमम् एव राजाविष्टं दण्ड-धरं विमृष्य तम् आसाद्य चुकोप । "त्वं बाल्ये कुशाग्रेण शलभम् आविध्य क्रीडाम् अकार्षीः" इति तद् उक्तं निशम्य शशाप—"तदा ज्ञान-हीनस्य मम महान्तं दण्डं कृतवान् अतत्त्वं शूद्रो भव" इति । तथा च विदुरः कनिष्ठोऽपि शूद्रोऽपि साक्षाद्-धर्म-राजत्वेन प्रत्यक्षीकृत-परेशत्वात् तस्य तद्-उपदेष्टृत्वम् इति । अत एव भारद्वाज-संहितायां स्त्री-शूद्रादीनां तन् निषिध्य साक्षात्-कृत-पर-तत्त्वानां तेषां तद् आह—


> न जातु मन्त्र-दातारो न शूद्रो नान्तरोद्भवः ।   
> नाभिशप्तो न पतितः काम-कामोऽप्य् अकामितः ॥   
> स्त्रियः शूद्रादयश् चैव बोधयेयुर् हिताहितम् ।   
> यथार्हं माननीयाश् च नार्हन्त्य् आचार्यतां क्वचित् ।   
> किम् अप्य् अत्राभिजायन्ते योगिनः सर्व-योनिषु ।   
> प्रत्यक्षितात्मनार्थानां नैषां चिन्त्यं कुलादिकम् ॥ इति ॥१५॥  
> **॥।**

॥ १.१३.१६ ॥

**युधिष्ठिरो लब्ध-राज्यो दृष्ट्वा पौत्रं कुलन्धरम् ।**

**भ्रातृभिर् लोक-पालाभैर् मुमुदे परया श्रिया ॥**[^११५]

**श्रीधर-स्वामी (भावार्थ-दीपिका) : **इदानीं राज्यस्यापकर्षं निरूपयितुम् उत्कर्षं निगमयति—**युधिष्ठिर** इति । **कुलं-धरं** वंश-धरम् ॥१६॥

[^११५]:
    अत्र विजयध्वज्यां षोडशं पद्यम्—
    अथामन्त्र्याच्युतो बन्धून् निर्वर्त्यानुगतान् विभुः ।
    अर्जुनोद्धव-शैनेयैर् ययौ द्वारवतीं हयैः ॥ इति विद्यते ॥


———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : कुलन्धरं** वंश-धारकम् ॥१६॥

> **॥।**

**॥ १.१३.१७ ॥**

**एवं गृहेषु सक्तानां प्रमत्तानां तद्-ईहया ।**

**अत्यक्रामद् अविज्ञातः कालः परम-दुस्तरः ॥**

**श्रीधर-स्वामी (भावार्थ-दीपिका) : तद्-ईहया** गृह-व्यापारेण **प्रमत्तानाम्** । **अत्यक्रामद्** आयुः-कालोऽतिक्रान्तः । यद् वा, तान् अभ्यभवद् इत्य् अर्थः ॥१७॥

———————————————————————————————————————

**जीव-गोस्वामी (क्रम-सन्दर्भः) : **एवं श्री-युधिष्ठिरस्य पालन-लब्ध-सुख-प्रकारेण **गृहेषु सक्तानां प्रमत्तानां** जनानाम्, न तु पाण्डवानाम् । 


> किं ते कामाः सुर-स्पार्हा मुकुन्द-मनसो द्विजाः ।  
> अधिजह्रुर् मुदं राज्ञः क्षुधितस्य यथेतरे ॥ [भा।पु। १.१२.६] इत्य्-आदेः ।

येऽध्यासनं राज-किरीट-जुष्टं सद्यो जहुर् भगवत्-पार्श्व-कामाः [भा।पु। १.१९.२०] इत्य्-आदेश् च । अत एव विदुरोऽपि धृतराष्ट्रं प्रत्य् एव तथोपदिदेश, न तु तान् प्रतीति ॥१७॥

**प्रीति-सन्दर्भः (७): **श्री-यादव-पाण्डवानां स्वार्थ इवापि तत्-सम्बन्धस् तद्-आभास एव । यथोक्तम्—


> शय्यासनाटनालाप- क्रीडा-स्नानाशनादिषु ।  
> न विदुः सन्तम् आत्मानं वृष्णयः कृष्ण-चेतसः ॥ [भा।पु। १०.९०.४६] इति ।  
> किं ते कामाः सुर-स्पार्हा मुकुन्द-मनसो द्विजाः ।  
> अधिजह्रुर् मुदं राज्ञः क्षुधितस्य यथेतरे ॥ [भा।पु। १.१२.६] इति ।

अतः, एवं गृहेषु सक्तानां प्रमत्तानां तद्-ईहया [भा।पु। १.१३.१७] इत्य्-आदिकं जहल्-लक्षणया तद्-उपलक्षितान् धृतराष्ट्रादीन् अपेक्ष्योक्तम् । अत एवानन्तरं विदुरस् तद् अभिप्रेत्य [भा।पु। १.१३.१८] इत्य्-आदौ । तेन धृतराष्ट्रस्यैव शिक्षा, न तु तेषाम्  अपि ॥१७-१८॥  \


———————————————————————————————————————

**विश्वनाथ-चक्रवर्ती (सारार्थ-दर्शिणी) : गृहेषु सक्तानाम्** इति युधिष्ठिरादिभ्योऽन्येषाम्  एव निन्देयं तात्कालिक-जनानां ज्ञेया । तेषां क्षुधितस्य यथेतरे [भा।पु। १.१२.६] इति दृष्टान्तेन तादृश-सम्पद्-आदिष्व् अपि अनासक्तिः प्रपञ्चिता ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : गृहेष्व्** इति **अत्यक्रामद्** आयुर् इति शेषः । इयं निन्दा तदानीन्तनानाम् अन्येषां, न तु युधिष्ठिरादीनां, तेषां तु क्षुधितस्य यथेतरे [भा।पु। १.१२.६] इति मुकुन्दाद् अन्यत्रानसक्तेर् अभिधानात् ॥१७-१८॥

> **॥।**

**॥ १.१३.१८ ॥**

**विदुरस् तद्**[^११६]** अभिप्रेत्य धृतराष्ट्रम् अभाषत ।**

[^११६]:
    तम् अभिप्रेत्येति पाठे तं विनाश-कालन् इत्य् अर्थो ज्ञेयः ।


**राजन् निर्गम्यतां शीघ्रं पश्येदं भयम् आगतम् ॥**

**श्रीधर-स्वामी (भावार्थ-दीपिका) : अभिप्रेत्य** ज्ञात्वा ॥१८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १.१३.१९ ॥**

**प्रतिक्रिया न यस्येह कुतश्चित् कर्हिचित् प्रभो ।**

**स एष भगवान् कालः सर्वेषां नः समागतः ॥**

**मध्वाचार्यः (भागवत-तात्पर्यम्) : **


> संहर्ता भगवान् विष्णुः काल इत्य् अभिधीयते ।  
> अथवा गुण-सर्वस्वं काल-शब्दो व्यनक्ति हि ॥ इति स्कान्दे ॥१९॥

———————————————————————————————————————

**श्रीधर-स्वामी (भावार्थ-दीपिका) : **ननु तद्-प्रतीकारः क्रियतां ? किं निर्गमनेन ? तत्राह—**प्रतिक्रिया** इति । **सर्वेषाम्** इति यैः प्रतिकर्तव्यं, तेषाम्  अपीत्य् अर्थः ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : सर्वेषाम्** इति यैः प्रतिकर्तव्यं, तेषाम्  अपीत्य् अर्थः ॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु गृह एव स्थित्वा भयं प्रतिकर्तव्यं ? तत्राह—प्रतीति । **सर्वेषां** प्रतिकर्तृणाम् अपीत्य् अर्थः । तथा च विरज्य परेश-भजनात् तन्-निवृत्तिर् इति भावः ॥१९॥

> **॥।**

**॥ १.१३.२० ॥**

**येन चैवाभिपन्नोऽयं प्राणैः प्रियतमैर् अपि ।**

**जनः सद्यो वियुज्येत ं किम् उतान्यैर् धनादिभिः ॥**

**श्रीधर-स्वामी (भावार्थ-दीपिका) : **कथं धनादि-वियोगः सोढुं शक्योऽत आह—येन चेति । **अभिपन्नो** ऽभिग्रस्तः ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : येन** मृत्यु-रूपेण कालेन **अभिपन्नो** ग्रस्तः ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : येन** मृत्यु-रूपेण कालेन **अभिपन्नो** ग्रस्तो जनः ॥२०॥

> **॥।**

**॥ १.१३.२१ ॥**

**पितृ-भ्रातृ-सुहृत्-पुत्रा हतास् ते विगतं वयम् ।**

**आत्मा च जरया ग्रस्तः पर-गेहम् उपाससे ॥**

**श्रीधर-स्वामी (भावार्थ-दीपिका) : **अत्रावस्थानम् अतिदैन्यम् इति दर्शयन् वैराग्यम् उत्पादयति—**पितृ-भ्रात्र्** इति सप्तभिः । **आत्मा च** देहः ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वैराग्यम् उत्पादयति—**पित्र्** इति सप्तभिः ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **विरागं जनयन्न् आह—**पित्र्** इति सप्तभिः ॥२१॥

> **॥।**

**॥ १.१३.२२ ॥**

**अन्धः पुरैव वधिरो मन्द-प्रज्ञाश् च साम्प्रतम् ।**

**विशीर्ण-दन्तो मन्दाग्निः सरागः कफम् उद्वहन् ॥**

_एष श्लोकः न पठ्यते सर्वैः।_

> **॥।**

**॥ १.१३.२३ ॥**

**अहो महीयसी जन्तोर् जीविताशा यथा भवान् ।**

**भीमापवर्जितं**[^११७]** पिण्डम् आदत्ते गृह-पालवत् ॥**

[^११७]:
    भीमापवर्जितम् इति पाठः । स एव पाठो युक्तः, टीकायां दत्तम् इत्य् अर्थ-करणात् ।


**श्रीधर-स्वामी (भावार्थ-दीपिका) : **येन पुत्रा हताः, तेन **भीमेन** दत्तं **पिण्डं** गृह-पाल इव । **गृह-पालः** श्वा ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **अपवर्जितं** दत्तम् । **गृह-पालः** श्वा ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : आवर्जितं** दत्तं, **गृह-पालः** श्वा ॥२३॥

> **॥।**

**॥ १.१३.२४ ॥**

**अग्निर् निसृष्टो दत्तश् च गरो दाराश् च दूषिताः ।**

**हृतं क्षेत्रं धनं येषां तद्-दत्तैर् असुभिः कियत् ॥**

**श्रीधर-स्वामी (भावार्थ-दीपिका) : निसृष्टः** प्रक्षिप्तः । **गरो** विषम् । **दूषिता** अवमताः । **तद्-दत्तैर्** अन्नादिभिर् लब्धैर् **असुभिः कियत्** प्रयोजनम् ? न किंचिद् इत्य् अर्थः ॥२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : तद्-दत्तैर्** अन्नादिभिर् लब्धैर् **असुभिः कियत्** ? किं प्रयोजनम् ? इत्य् अर्थः ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : गरो** विषं **तद्-दत्तैः** पिण्डैर् लब्धैर् **असुभिः** प्राणैः **कियत्** किं-फलम् इत्य् अर्थः ॥२४॥

> **॥।**

**॥ १.१३.२५ ॥**

**तस्यापि तव देहोऽयं कृपणस्य जिजीविषोः ।**

**परैत्य् अनिच्छतो जीर्णो जरया वाससी इव ॥**

**श्रीधर-स्वामी (भावार्थ-दीपिका) : तस्यापि तव** एवं दैन्यम् अनुभवतोऽपि **परैति** क्षीयते । अत एव भवेति ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : परैति** क्षीयते । **वाससी** अन्तरीयोत्तरीये इति दृष्टान्तस्य द्वि-वचन-दृष्ट्या दार्ष्टान्तिकस्य देहस्यापि सूक्ष्म-स्थूल-भेदेन द्वितयात्मकस्य **जीर्णत्वम्** । आन्ध्य-वाधिर्यादिकं सूक्ष्म-देहस्य जीर्णत्वं लक्षणं, वली-पालितादिकं स्थूल-देहस्य च ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : देहः** स्थूल-सूक्ष्म-रूपः, **वाससी** **इव** इति दृष्टान्तात्, **परैति** क्षीयते । वलि-पलितादिकं स्थूलस्य, आन्ध्य-वाधिर्यादिकं सूक्ष्मस्य च जीर्णत्वं बोध्यम् ॥२५॥

> **॥।**

**॥ १.१३.२६ ॥**

**गत-स्वार्थम् इमं देहं विरक्तो मुक्त-बन्धनः ।**

**अविज्ञात-गतिर् जह्यात् स वै धीर उदाहृतः ॥**

**श्रीधर-स्वामी (भावार्थ-दीपिका) : “**किं-लक्षणो धीरः ?” इत्य् अपेक्षायाम् आह । **गत-स्वार्थं** यशो-धर्मादि-शून्यम्। **मुक्त-बन्धनस्** त्यक्ताभिमानः । क्व गतः ? इत्य् **अविज्ञाता गतिर्** यस्य, **स धीरः,** प्राप्त-दुःखस्य स्वयं सहनेन मुक्ति-प्राप्तेः ॥२६॥

———————————————————————————————————————

**जीव-गोस्वामी (क्रम-सन्दर्भः) : गत-स्वार्थम् इमं देहम्** इत्य्-आदि-द्वये पूर्व आतुर-सन्न्यासी । परस् तु सद्-विवेकेन भगवच्-छरणतया सन्न्यासीति तारतम्यं ज्ञेयम् ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : गत-स्वार्थम्** अकृत-कृष्ण-भजनत्वेन शोक-मोह-जरादि-व्याकुलम् । **मुक्त-बन्धनः** त्यक्त-धन-पुत्रादिः । क्व गतः ? इत्य् **अविज्ञाता गतिर्** यस्य सः । **जह्यात्** क्वापि तीर्थे **देहं**, भक्त्यैव यस् त्यजेत्, **स धीरः** ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : गत-स्वार्थम्** अकृत-भगवद्-भक्तित्वेनानिष्पादित-देह-फलम् । **मुक्त-बन्धनस्** त्यक्त-धनात्मजादिः । **क्व गतः** ? इति जनैर् अविज्ञाता गतिर् यस्य सः, **जह्यात्** कुत्रचित् पुण्य-क्षेत्रे भगवन्तं स्मरन् **देहं** यस् त्यजेत्, स धीरः ॥२६॥

> **॥।**

**॥ १.१३.२७ ॥**

**यः स्वकात् परतो वेह जात-निर्वेद आत्मवान् ।**

**हृदि कृत्वा हरिं गेहात् प्रव्रजेत् स नरोत्तमः ॥**

**श्रीधर-स्वामी (भावार्थ-दीपिका) : नरोत्तमस्** तु ततः प्राग् एव कृत-प्रतीकारः । **स्वकात्** स्वत एव । **परतः** परोपदेशतो वा ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : नरोत्तमस्** तु प्राग् एव कृत-प्रतीकारः । तल्-लक्षणम् आह—**स्वकात्** स्वत एव **परतः** परोपदेशतो व **आत्मवान्** विवेकी । धनं हृदि कृत्व वणिक् यातीतिवत् **हरिं हृदि कृत्वा **हरिं प्राप्तुम् इति भावः । **स नरोत्तमः** । तत्रातुर-सन्न्यासी धीरः, भक्ति-विवेकी नरोत्तम इति भेदः ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : नरोत्तमस्** तु पूर्वम् एव कृत-प्रतीकारस् तल्-लक्षणम् आह—**य** इति । **परतः** परोपदेशद् **वा** । **आत्मवान्** विविक्तात्म-निष्ठः, त्वं तु प्रायो नरोत्तमो नासीति भावः ॥२७॥

> **॥।**

**॥ १.१३.२८ ॥**

**अथोदीचीं दिशं यातु स्वैर् अज्ञात-गतिर् भवान् ।**

**इतोऽर्वाक् प्रायशः कालः पुंसां गुण-विकर्षणः ॥**

**मध्वाचार्यः (भागवत-तात्पर्यम्) : स्वैर् अज्ञात-गतिः** विविक्त-गतिः ॥२८॥

———————————————————————————————————————

**श्रीधर-स्वामी (भावार्थ-दीपिका) : **त्वं तु नरोत्तमो नाभूः, अत इदानीं धीरो भवेत्य् आह—अथेति । **अर्वाग्** अर्वाचीनः । एष्यन्न् इत्य् अर्थः । **गुणान्** धैर्य-दयादीन् **विकर्षत्य्** आच्छिनत्तीति तथा ॥२८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **त्वं तु नरोत्तमो नाभूर् एवातो धीरो भवेत्य् आह—अथ इति । **अर्वाक्** अर्वाचीनः एष्यन् **काल** इत्य् अर्थः । **गुणण्** धैर्य-दयादीन् **विकर्षति** आच्छिनत्तीत्य् अर्थः ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **इदानीं नरोत्तमस् त्वं भवेत्य् आह—**भवान्** **स्वैः** पाण्डवैर् **अज्ञात-गतिः** सन्न् **उदीचीं दिशं यातु** यस्माद् **इतोऽर्वाचीनः** **कालः** कलिर् एष्यति, **गुणान्** धैर्य-दयादीन् **विकर्षत्य्** अपनयतीत्य् अर्थः ॥२८॥

> **॥।**

**॥ १.१३.२९ ॥**

**एवं राजा विदुरेणानुजेन**

**प्रज्ञाचक्षुर् बोधित आजमीढः ।**

**छित्त्वा स्वेषु स्नेह-पाशान् द्रढिम्नो**

**निश्चक्राम भ्रातृ-सन्दर्शिताध्वा ॥**

**श्रीधर-स्वामी (भावार्थ-दीपिका) : आजमीढो**ऽजमीढ-वंशजः । **प्रज्ञाचक्षुर्** अन्धः, **एवं** **बोधितः** सन् । **द्रढिम्नश्** चित्त-दार्ढ्यात् । **भ्रात्रा सन्दर्शितोऽध्वा** बन्ध-मोक्षयोर् मार्गो यस्य सः ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : बोधितः** मुक्त्य्-अर्थः भक्ति-मिश्र-ज्ञानोपदेशेनेत्य् अर्थः । **आजमीढः** अजमीढ-वंशजः । **द्रढिम्नश्** चित्त-दार्ढ्याद् धेतोः । **भ्रात्रा सन्दर्शितः अध्वा** बन्ध-मोक्षयोर् मार्गो यस्य सः ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : प्रज्ञा-चक्षु**-रन्धः, **बोधितो** मुक्ति-फलां हरि-भक्तिं ग्राहितः । **आजमीढो**ऽजमीढ-वंशोद्भवः, **द्रढिम्नश्** चित्त-दार्ढ्याद् धेतोर् **निश्चक्राम**, **भ्रात्रा** विदुरेण । **सन्दार्शितो** बन्ध-मुक्त्योर् **अध्वा** पन्था यस्य सः ॥२९॥

> **॥।**

**॥ १.१३.३० ॥**

**पतिं प्रयान्तं सुबलस्य पुत्री**

**पति-व्रता चानुजगाम साध्वी ।**

**हिमालयं न्यस्त-दण्ड-प्रहर्षं**

**मनस्विनाम् इव सत् सम्प्रहारः ॥**

**श्रीधर-स्वामी (भावार्थ-दीपिका) : सुबलस्य पुत्री** गान्धारी **साध्वी** सुशीला **हिमालयं** प्रयान्तं **पतिम् अनुजगाम** । ननु कथं सा सुकुमारी हिमादि-दुःख-बहुलं हिमवन्तं गता ? अत आह—**न्यस्त-दण्डानां प्रहर्षो** यस्मिंस् तम् । दुःखम् अपि केषांचित् प्रहर्ष-हेतुर् भवतीत्य् अत्र दृष्टान्तः । **मनस्विनां** शूराणां युद्धे संस् तीव्रः **संप्रहारो** यथा । पाठान्तरे सत्-संप्रहारं युद्धं यथेति ॥३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : सुबलस्य पुत्री** गान्धारी । **साध्वी** सुशीला । ननु सा सुकुमारी हिमाद्रिं दुःख-बहुलं कथं गता ? इत्य् अत आह—**न्यस्त-दण्डानां प्रहर्षो** यत्र तं दुःखकम् अपि केषाञ्चिद् उत्साहवतां प्रहर्ष-हेतुर् भवतीति । अत्र दृष्टान्तः—**मनस्विनां** शूराणां परम-सुकुमाराणाम् अपि युद्ध-वीराणां **सद्** उत्कृष्टः **सम्प्रहारो** युद्धम् इव । "सत्-सम्प्रहारम्" इति पाठे क्लीबत्वम् आर्षम् । सम्प्रहाराभिसम्पात-कलि-संस्फोट-संयुगाः इत्य् अमरः ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : सुबलस्य पुत्री** गान्धारा **हिमालयं प्रयातं पतिम् अनुजगाम** । ननु सा सुकुमारी हिमालयं कथं गता? तत्राह—**न्यस्त-दण्डानां प्रहर्षो** यत्र तम्, तत्र दृष्टान्तः—**मनस्विनां** शूराणां सुकुमाराणाम् अपि **सत् संप्रहारम्** आहवम् इव । यथाहवे स्वर्गानन्दानुरागस् तथा मोक्षानन्दानुरागो हिमालये प्रवर्तक इति भावः ॥३०॥

> **॥।**

**॥ १.१३.३१ ॥**

**अजात-शत्रुः कृत-मैत्रो हुताग्निर्**

**विप्रान् नत्वा तिल-गो-भूमि-रुक्मैः ।**

**गृहं प्रविष्टो गुरु-वन्दनाय**

**न चापश्यत् पितरौ सौबलीं च ॥**

**मध्वाचार्यः (भागवत-तात्पर्यम्) : पितरौ** कुन्ती-धृतराष्ट्रौ  । न चाप्य् अपश्यतः । तस्य मनसि तेषां विपद्-भावो बभूव । अन्यथा महाभारत-विरोधात् । स्कान्दे च—


> भीम-सन्तर्जितो राज्ञस् त्व् अनुज्ञां प्राप्य यत्नतः ।  
> धृतराष्ट्रो वने वासम् अकरोद् वत्सर-त्रयम् ॥  
> विदुरस् तद्-दिदृक्षार्थम् आगतेषु वनं पुरा ।  
> पाण्डवेषु तु राजानं प्रविश्यैकत्वम् आगतः ॥  
> ततो दावाग्निना दग्धं धृतराष्ट्रं च सौबलीम् ।  
> श्रुत्वा कुन्ती-चर्चितान्ते प्रापुः पाण्डु-सुतस् तदा ॥  
> तांस् तदा नारदो विद्वान् शमयामास धर्मवित् ।  
> उक्तोत्तमां पतिं तेषां निष्ठां तात्कालिकीं तथा ॥ इति ॥३१॥

———————————————————————————————————————

**श्रीधर-स्वामी (भावार्थ-दीपिका) : क्र्तं मैत्रं** मित्र-दैवत्यं सन्ध्या-वन्दनं येन । **नत्वा** संपूज्य । **पितरौ** विदुर-धृतराष्ट्रौ ॥३१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : कृतं मैत्रं** मित्र-दैवत्यं सन्ध्या-वन्दनादिकं येन सः । **नत्वा** **तिलादिभिः** सम्पूज्येति "प्रविश पिण्डीम्" इतिवद् आक्षेप-लब्धम् । **नापश्यत्** च-कारात् न ज्ञातवांश् च । **पितरौ** धृतराष्ट्र-विदुरौ ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : **कृतं मैत्रं मित्र-देवताकं सन्ध्योपासनं येन सः । नत्व तिलादिभिर् अभ्यर्च्येति प्रविश पिण्डीम् इति वदाक्षेपात् प्राप्तं । पितरौ धृतराष्ट्र-विदुरौ ॥३१॥

> **॥।**

**॥ १.१३.३२ ॥**

**तत्र सञ्जयम् आसीनं पप्रच्छोद्विग्न-मानसः ।**

**गावल्गणे क्व नस् तातो वृद्धो हीनश् च नेत्रयोः ।**

**अम्बा च हत-पुत्रार्ता पितृव्यः क्व गतः सुहृत् ॥**

**मध्वाचार्यः (भागवत-तात्पर्यम्) : **ब्रह्माण्डे—


> धृतराष्ट्रे मृते सूतः सञ्जयः पाण्डु-सूनवे ।  
> गतिं शशंस कुन्त्याश् च गान्धारी-धृतराष्ट्रयोः ॥ इत्य्-आदि ।

**पितृव्यो**ऽपि धृतराष्ट्र एव । द्विरुक्तिस् तात्पर्यार्था । 


> यत्राधिकं तत्परता बहु-वारम् अपि ध्रुवम् ।  
> तद् वदन्ति महा-प्राज्ञो लोक-वेदानुसारतः ॥ इति च ब्रह्म-तर्के ॥३२॥

———————————————————————————————————————

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **हे **गावल्गणे** गवल्गणस्य पुत्र सञ्जय ॥३२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : **हे **गावल्गने** ! गवल्गनस्य पुत्र सञ्जय ! **नेत्रयोर् हीनो** नेत्राभ्यां रहितः । **पितृव्यो** विदुरः ॥३२॥

> **॥।**

**॥ १.१३.३३ ॥**

**अपि मय्य् अकृत-प्रज्ञे हत-बन्धुः स भार्यया ।**

**आशंसमानः शमलं गङ्गायां दुःखितोऽपतत् ॥**

**श्रीधर-स्वामी (भावार्थ-दीपिका) : अकृत-प्रज्ञे** मन्द-मतौ । **शमलम्** अपराधम् **आशंसमान** आशङ्कमानः । **भार्यया** सह ॥३३॥

———————————————————————————————————————

**जीव-गोस्वामी (क्रम-सन्दर्भः) : **अपीति । **शमलम्** अस्य मद्-वधात्मकम् अपि पापं भवत्व् इति वाञ्छयेत्य् अर्थः ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धृतराष्ट्रः **शमलं** मत्-कर्तृकम् अपराधम् **आशंसमानं** युधिष्ठिरेण मम एकोऽपि पुत्रो न रक्षितस् तत् किं मे जीवितेन ? इति मनसानुलपन् निर्विद्यमान इत्य् अर्थः । यद् वा, अस्य मद्-वधात्मकम् अपि पापं भवत्व् इति वाञ्छन्न् इत्य् अर्थः ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : अकृत-प्रज्ञे** मन्द-मतौ **मयि** **हत-बन्धुर्** धृतराष्ट्रः **शमलम् **अपराधम् **आशंसमानः** । ममैक-पुत्रो न रक्षितस् तत् किं जीवितेनेति **दुःखितो** **भार्यया सह** **गङ्गायां** **न्यपतत्** । यद् वा, अस्य मद्-वधात्मकं पापं भवत्व् इति मयि **शमलम्** आशंसमानो वाञ्छन् ॥३३॥

> **॥।**

**॥ १.१३.३४ ॥**

**पितर्य् उपरते पाण्डौ सर्वान् नः सुहृदः शिशून् ।**

**अरक्षतां व्यसनतः पितृव्यौ क्व गताव् इतः ॥**

**मध्वाचार्यः (भागवत-तात्पर्यम्) : पितृव्यौ** गान्धारी-धृतराष्ट्रौ ॥३४॥

———————————————————————————————————————

**श्रीधर-स्वामी (भावार्थ-दीपिका) :** याव् **अरक्षतां,** तौ । इतः स्थानात् ॥३४॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **तद् उपकारान् स्मरन्न् अनुतपति—पितरीति । **पितृव्यौ** विदुर-धृतराष्ट्रौ ॥३४॥

> **॥।**

**॥ १.१३.३५ ॥**

**सूत उवाच—**

**कृपया स्नेह-वैक्लव्यात् सूतो विरह-कर्शितः ।**

**आत्मेश्वरम् अचक्षाणो न प्रत्याहातिपीडितः ॥**

**श्रीधर-स्वामी (भावार्थ-दीपिका) : कृपया** स्नेह-वैक्लव्याच् चातिपीडित **आत्मेश्वरं** धृतराष्ट्रम् **अपश्यन्** । **विरह-कर्शितश्** च **सूतः** सञ्जयो **न प्रत्य्** उत्तरम् **आह** ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : कृपया** हा वृद्धयोर् अनाथयोः किं भविष्यतीति चेतो-द्रवेण सम्बन्ध-हेतुको यः **स्नेहः,** तेन **वैक्लव्याच्** च ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) : सूतः** सञ्जय **आत्मेश्वरं** धृतराष्टम् **अचक्षाणो**ऽपश्यम् **कृपया** वृद्धयोर् अनाथयोः किं भावीति चित्त-द्रवेण, स्व-स्वामि-भाव-हेतुकेन **स्नेहेन वैक्लव्याच्** च **विरह-कर्षितो** दुर्बलोऽ**तिपीडितः** सन् ॥३५॥

> **॥।**

**॥ १.१३.३६ ॥**

**विमृज्याश्रूणि पाणिभ्यां विष्टभ्यात्मानम् आत्मना ।**

**अजात-शत्रुं प्रत्यूचे प्रभोः पादाव् अनुस्मरन् ॥**

**श्रीधर-स्वामी (भावार्थ-दीपिका) : आत्मना** बुद्ध्या **आत्मनं** मनो **विष्टभ्य** धैर्य-युक्तं कृत्वा । **प्रभोर्** धृतराष्ट्रस्य ॥३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : आत्मना** बुद्ध्या **आत्मानं** मनो **विष्टभ्य** धैर्य-युक्तं कृत्वा ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : आत्मना** बुद्ध्या **आत्मानं** मनो **विष्टभ्य** स्थिरं कृत्वा । **प्रभोर्** धृतराष्ट्रस्य ॥३६॥

> **॥।**

**॥ १.१३.३७ ॥**

**सञ्जय उवाच—**

**नाहं वेद व्यवसितं पित्रोर् वः कुल-नन्दन ।**

**गान्धार्या वा महा-बाहो मुषितोऽस्मि महात्मभिः ॥**[^११८]

**मध्वाचार्यः (भागवत-तात्पर्यम्) : मुषितोऽस्मि **इति प्रलापः ॥३७॥

[^११८]:
    विजयध्वज्यां त्व् अत्र—अहं च व्यंसिनो राजन् पित्रोर् वः कुल-ननदन । न वेद साध्व्या गान्धर्व्या भुषितोऽस्मि महात्मभिः ॥ इति पाठः ।


———————————————————————————————————————

**श्रीधर-स्वामी (भावार्थ-दीपिका) : गान्धार्याश्** च । **व्यवसितं** निश्चितम् । यतो **मुषितो** वञ्चितोऽ**स्मि** इति ॥३७॥

———————————————————————————————————————

**जीव-गोस्वामी (क्रम-सन्दर्भः) : **सञ्जय उवाचेति । क्वचिन् नास्ति । नाहं वेद्मीत्य् आदौ, 


> अहं व्यवसितं राजन् पित्रोस् ते कुल-नन्दन ।   
> न वेद साध्व्या गान्धार्या मुषितोऽस्मि महात्मभिः ॥ इति क्वचित् पाठः ॥३७॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : वेद** वेद्मि । **मुषितो** वञ्चितः । मन्-निद्रा-समये ते गता इति भावः ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : व्यवसितं** निश्चयं, **मुषितो** वञ्चितः, मयि निद्राणे गता इति भावः ॥३७॥

> **॥।**

**॥ १.१३.३८ ॥**

**अथाजगाम भगवान् नारदः सह-तुम्बुरुः ।**

**प्रत्युत्थायाभिवाद्याह सानुजोऽभ्यर्चयन् मुनिम् ॥**

**श्रीधर-स्वामी (भावार्थ-दीपिका) : **एवं किंचित् कालं शोचति तस्मिन्न् अथ **नारद आजगाम** । अत्रास्ति क्वचित् पुस्तके पाठान्तरं[^११९] तद् उल्लङ्घ्य यथा-सम्प्रदायं व्याख्यायते । शोक-वेगाद् अभ्यर्चयन्न् इवाह राजा, न त्व् अभ्यर्चयत् ।

[^११९]:
    पाठान्तरम् अभ्यर्चयन् मुनिम् इति एवं-रूपम् इति ज्ञेयम् ।



> शोकाक्रान्तः कृपाविष्टः श्रद्धया रहितः पुमान् । \


गुरु-देव-द्विजातीनां पूजनं न समाचरेत् ॥ इति स्मृतेः ॥३८॥

———————————————————————————————————————

**जीव-गोस्वामी (क्रम-सन्दर्भः) : अथाजगाम** इत्य् आदौ, 


> एतस्मिन्न् अन्तरे विप्रा नारदः प्रत्यदृश्यत ।   
> वीणां त्रितन्त्रीं ध्वनयन् भगवान् सह-तुम्बुरुः ।   
> राज-दत्तोपनीतार्ध्यं प्रत्युत्थञाभिनन्दितम् ।   
> परमासन आसीनं पौरवेन्द्रः स्म भाषते ॥

इति पुण्यारण्य-चित्सुखयोः सम्मतः पाठः ॥३८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **शोक-वेगाद् **अभ्यर्चयन्न्** इवाह—न त्व् अभ्यर्च्य ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : **शोक-व्याकुलत्वाद् **अभ्यर्चयन्न्** इवेति ॥३८॥

> **॥।**

**॥ १.१३.३९ ॥**

**युधिष्ठिर उवाच—**

**नाहं वेद गतिं पित्रोर् भगवन् क्व गताव् इतः ।**

**अम्बा वा हत-पुत्रार्ता क्व गता च तपस्विनी ।**

**कर्णधार इवापारे भगवान् पार-दर्शकः ॥**

**अथाबभाषे भगवान् नारदो मुनि-सत्तमः ॥**

**मध्वाचार्यः (भागवत-तात्पर्यम्) : क्व गतौ** ? इत्य् अदृष्टापेक्षया ॥३९-४०॥

———————————————————————————————————————

**श्रीधर-स्वामी (भावार्थ-दीपिका) : नाहं वेद** वेद्मि । **तपस्विनी** दुःख-युक्ता । **अपारे** शोकार्णवे **भगवांस्** तम् एव पार-दर्शकः । अतो ब्रूहीति शेषः ॥३९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : अपारे** शोकार्णवे । **भगवान्** सर्वज्ञस् त्वम् । अतो ब्रूहीति भावः ॥३९॥

———————————————————————————————————————

**बलदेव-विद्यभूषणः (वैष्णवानन्दिनी) : नाहं वेद** न वेद्मि । **तपस्विनी** नियमवती शोक-तप्ता च ॥३९॥

> **॥।**

**॥ १.१३.४१ ॥**

**नारद उवाच—**

**मा कञ्चन शुचो राजन् यद् ईश्वर-वशं जगत् ।**

**लोकाः सपाला यस्येमे वहन्ति बलिम् ईशितुः ।**

**स संयुनक्ति भूतानि स एव वियुनक्ति च ॥**

**श्रीधर-स्वामी (भावार्थ-दीपिका) : **आदाव् एव यथा-वृत्त-कथने शोकेन मूर्च्छितः पतेद् इति प्रथमं तावच् छोकम् उपशमयति । **कञ्चन मा शुचो** मा शोच । न केवलं तान् एव । **यद्** यस्माद् **ईश्वराधीनं जगत्** । तद् एवाह—**लोका** इति । **संयुनक्ति** संयोजयति । **वियुनक्ति** वियोजयति च ॥४१॥

———————————————————————————————————————

**जीव-गोस्वामी (क्रम-सन्दर्भः) : मा कञ्चन** इत्य्-आदौ हि पारतन्त्र्य-मात्रम् उक्तम् । ततश् चेदं विना प्रवृत्तौ पारतन्त्र्यम् उक्त्वेति पारतन्त्र्य-विशेषोक्तिर् न घटते । **स संयुनक्ति** इत्य् अर्धं च क्वचिन् नास्ति । किन्तु **वहन्ति बलिम् ईशितुर्** इति स्थान-द्वये पाठेनैव प्रथम-लेखक-भ्रमोऽयं क्वचित् सम्प्रदायेऽनुवृत्त इति लक्ष्यते ॥४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आदाव् एव यथा-वृत्त-कथने शोकेन मूर्च्छितः पतेद् इति प्रथमं तावत् शोकम् उपशमयति । **मा शुचः** मा शोच । तयोर् विच्छेदेन सीदामीति चेद् अप्रतिकार्यम् एतत् संयोग-वियोगयोर् ईश्वराधीनत्वाद् इत्य् आह—**स** इति ॥४१॥

———————————————————————————————————————

**बलदेव-विद्यभूषणः (वैष्णवानन्दिनी) : **आदौ यथा वृत्तार्थ-कथने शोक-मूर्च्छितो नृपतिर् निपतेद् अतः पूर्वं शोकं निवर्तयन्न् आह—**मा कञ्चन** इति । **मा शुचः** मा शोच । तत्र हेतुः—**यद्** इति ॥४१॥

> **॥।**

**॥ १.१३.४२ ॥**

**यथा गावो नसि प्रोतास् तन्त्र्यां बद्धाश् च दामभिः ॥**

**वाक्-तन्त्र्यां नामभिर् बद्धा वहन्ति बलिम् ईशितुः ॥४२॥**

**श्रीधर-स्वामी (भावार्थ-दीपिका) : गवो** बलीवर्दा **नसि** नासिकायां **प्रोतास्** तन्त्र्यां दीर्घ-तन्त्यां दामभिर् बद्धाः स्वामिनो बलिं वहन्ति यथा । एवं वाक्-तन्त्यां कर्तव्याकर्तव्य-विधायक-वेद-लक्षणायां नामभिर् ब्रह्मचारीत्य्-आदि-वर्णाश्राम-लक्षणैर् बद्धाः परमेश्वरस्य बलिं तेन प्रेरिताः सर्वे वहन्तीत्य् अर्थः ॥४२॥

———————————————————————————————————————

**जीव-गोस्वामी (क्रम-सन्दर्भः) : **यथा गाव इति पद्यं क्वचिन् नास्ति । यथा क्रीडेत्य् आदेर् अवतारिकानुसारेण तु स्वामि-सम्मतम् इति लक्ष्यते ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स एव संयुनक्तीत्य् उक्तम् अर्थ-द्वयम् उक्त-पोष-न्यायेन स-दृष्टान्तं क्रमेणाह—गावस् तन्त्र्याम् एकस्याम् एव दीर्घायां रज्ज्वां सर्व एव बद्धाः तत्र पृथक् दामभिर् नसि प्रोताः । ननु प्रकृते का वा तन्त्री दामानि वा कानीत्य् अपेक्षायाम् आह—वाक् वेद एव तन्त्री तस्यां नामभिर् ब्राह्मण-क्षत्रिय इति ब्रह्मचारी गृहस्थ इत्य्-आदिभिर् एव दामभिर् बद्धा बलिम् अहरहः सन्ध्याम् उपासीतेत्य् आदि-लक्षणं शासनम् ॥४२॥

———————————————————————————————————————

**बलदेव-विद्यभूषणः (वैष्णवानन्दिनी) : **तद्-वियोगेन विषीदामि इति चेत्, तत्राह—**स** इति सार्धाभ्यां, संयोग-वियोगयोर् ईशाधीनत्वाद् वियोगस् त्वया प्रतिकार्यो नेत्य् अर्थः । उक्तम् अर्थ-द्वयं दृष्टान्तेन पुष्णन्न् आह—यथेति द्वाभ्यां । गावो बलीवर्दा यथा एकस्याम् एव दीर्घ रज्ज्वां बद्धाः पृथक् पृथक् दामभिर्नसि नासिकायां प्रोता ग्रथिताः, 

ननु प्रकृते का तन्त्री, कानि च दामानि? तत्राह—वाक् वेद-लक्षणा तन्त्री । तस्यां ब्राह्मण-क्षत्रियादिभिर् ब्रह्मचारि-गृहस्थादिभिश् च दामभिर् बद्धा ईशितुर् बलिं हरन्ति, स्व-स्वर्णाश्रम-विहित-कर्मानुष्ठान-लक्षणं निवेदयन्तीत्य् अर्थः ॥४२॥

> **॥।**

**॥ १.१३.४३ ॥**

**यथा क्रीडोपस्कराणां संयोग-विगमाव् इह ।**

**इच्छया क्रीडितुः स्यातां तथैवेशेच्छया नृणाम् ॥**

**श्रीधर-स्वामी (भावार्थ-दीपिका) : **प्रवृत्तौ पारतन्त्र्यम् उक्त्वा संयोग-वियोगयोर् अप्य् आह—यथेति । क्रीडोपस्काराणां क्रीडा-साधनानां (दारु-रचित-मेषादीनाम्) ॥४३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **क्रीडोपस्कराणां क्रीडा-साधनानाम् अक्षादीनाम् ॥४३॥

———————————————————————————————————————

**बलदेव-विद्यभूषणः (वैष्णवानन्दिनी) : **क्रीडोपस्कराणां क्रीडा-साधनानाम् ॥४३॥

> **॥।**

**॥ १.१३.४४ ॥**

**यन् मन्यसे ध्रुवं लोकम् अध्रुवं वा न चोभयम् ।**

**सर्वथा न हि शोच्यास् ते स्नेहाद् अन्यत्र मोहजात् ॥**

**श्रीधर-स्वामी (भावार्थ-दीपिका) : **ईश्वराधीनत्वान् न शोकः कार्य इत्य् उक्तम् । शोक-तत्त्वे च विचार्यमाणो निर्विषयोऽयं शोक इत्य् आह । यद्यपि लोकं जनं ध्रुवं जीव-रूपेण । अध्रुवं देह-रूपेण । न चेति । न ध्रुवं नाप्य् अध्रुवम् । शुद्ध-ब्रह्मरूपेणानिर्वचनीयत्वेन वा उभयं चिज्-जडांशतः । सर्वथा चतुर्ष्व् अपि पक्षेषु ते पित्रादयो न शोच्याः । स्नेहाद् अन्यत्र । स्नेह एव केवलं शोक-हेतुः स चाज्ञान-मूल इत्य् अर्थः ॥४४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ईश्वराधीनत्वान् न शोकः कार्य इत्य् उक्तम्, लोकतत्त्वे तु विचार्यमाणे निर्विषयोऽयं शोक इत्य् आह—यद् यदि लोकं जनं ध्रुवं जीव-रूपेण अध्रुवं देह-रूपेण न उभयं न ध्रुवं नाप्य् अध्रुवं ब्रह्म-रूपेण वा शब्दाद् उभयं च चिज्-जडांश-रूपेण । सर्वथा चतुर्ष्व् अपि पक्षेषु ते पित्रादयो न शोच्याः स्नेहाद् अन्यत्र विवेकादौ सति । स्नेह एव केवलं शोक-हेतुः स चाज्ञान-मूल इत्य् अर्थः । मोहजाद् इत्य् अनेन भगवद्-भक्ति-सम्बन्धी स्नेहो व्यावृत्तः । तद्-उत्थं शोकं तु करुण-रस-स्थायि-भावं परमोपादेयं मन्यते ॥४४॥

———————————————————————————————————————

**बलदेव-विद्यभूषणः (वैष्णवानन्दिनी) : **प्राणि-संयोग-वियोगयोर् ईशाधीनत्वाच्-छोको न योग्य इत्य् उक्तम् । इदानीं वस्तु-स्वरूपे परीक्ष्यमाणे न शोकावकाश इत्य् आह—य यदि लोकं जीव-रूपेण ध्रुवं देह-रूपेणाध्रुवं मन्यसे, न चोभयं ध्रुवाध्रुव-भिन्नम् इत्य् अर्थः । सर्वर्था प्रकारत्रयेऽपि ते पित्रादयः शोच्या न भवन्ति । ध्रुव-पक्षे कूटस्थत्वान् न शोकः अध्रुव-पक्षे नित्य-विनश्वरत्वान् न सः, ध्रुवाध्रुव-भिन्न-पक्षे तादृशस्यैकस्या-सत्त्वेन शोकस्य निर्विषयत्वात्-तथा । तर्हि किं-निमित्तोऽयं लोके शोकस् तत्राह —स्नेहाद् अन्यत्र मोहजाद् इति । देह-गेहादावहंममेति विपरीत ज्ञानं-मोहः, तज्-जातात् स्नेहाद् अन्यत्रेति तादृशः स्नेहः शोकस्थानम् इत्य् अर्थः । तथा च भ्रान्ति-जन्यः स्नेहः शोक-हेतुर् न हरि-तद्-भक्त-स्नेहस् तथेति ॥४४॥

> **॥।**

**॥ १.१३.४५ ॥**

**तस्माज् जह्य् अङ्ग वैक्लव्यम् अज्ञान-कृतम् आत्मनः ।**

**कथं त्व् अनाथाः कृपणा वर्तेरंस् ते च मां विना**[^१२०]** ॥**

[^१२०]:
    ‘वर्तेरन् वनम् आश्रिताःऽ‘वर्तेरन् माम् अनाश्रिताःऽ इति पाठौ । 


**श्रीधर-स्वामी (भावार्थ-दीपिका) : **तस्मान् मां विना कथं ते वर्तेरन्न् इत्य् आत्मनो मनसो वैक्लव्यं व्याकौलतां त्यज ॥४५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्मान् मां विना कथं ते वर्तेरन्न् इति मनसो वैक्लव्यं त्यज ॥४४॥

———————————————————————————————————————

**बलदेव-विद्यभूषणः (वैष्णवानन्दिनी) : **तस्मान्-मां विनानाथास् ते कथं वर्तेरन्न् इत्य् आत्मनो मनसे वैक्लव्यं जहि त्यज्येर्थः ॥४५॥

> **॥।**

॥ १.१३.४६ ॥

**काल-कर्म-गुणाधीनो देहोऽयं पाञ्च-भौतिकः ।**

**कथम् अन्यांस् तु गोपायेत् सर्प-ग्रस्तो यथा परम् ॥**

**श्रीधर-स्वामी (भावार्थ-दीपिका) : **तत्र त्वद्-देहतस् तेषां वृत्तिर् एतत् तावन् नास्तीत्य् आह । कालो गुण-क्षोभकः । कर्म जन्म-निमित्तम् । गुणा उपादानम् । तद्-अधीनः पाञ्चभौतिको जडस् तद्-विभागे नाशवांश् च । सर्प-ग्रस्तोऽजगर-गिलितो यथान्यं न रक्षति तद्वत् ॥४६॥

———————————————————————————————————————

**जीव-गोस्वामी (क्रम-सन्दर्भः) : **ममायं पित्रादिर् मया रक्ष्य इत्य् अभिमानो न कर्तव्य इत्य् आह—कालेति ॥४६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नहि कश्चिद् अपि कम् अपि वृत्ति-दानादिना रक्षितुं प्रभवतीत्य् आह—कालः सामान्यतो निमित्तम् । कर्म जन्म-निमित्तम् । गुणा उपादानं तद्-अधीनः पाञ्चभौतिक इति तद्-विभागे सद्य एव नाशवान् इत्य् अर्थः । एकः सर्प-दष्टं गोपायितुं नैव शक्नोतीत्य् अर्थः ॥४६॥

———————————————————————————————————————

**बलदेव-विद्यभूषणः (वैष्णवानन्दिनी) : **न खलु कोऽपि कञ्चिज्-जीविकार्पणादिना रक्षितुं प्रभवतीत्य् आह—कालः साधारण-निमित्तं, कर्म जन्म-निमित्तं, गुणस्तूपादानं तद् अधीनोऽयं पाञ्च-भौतिको देहः । तद्-विभागे सद्य एव विनष्येत् । ईदृशः कथम् अन्यान् गोपायेत्? नेत्य् अर्थः । तत्र दृष्टान्तः—सर्पेति । यथैकः सर्पदष्टोऽन्यं सर्प-दष्टं गोपायितुं न शक्नोति, तद्वद् इत्य् अर्थः ॥४६॥

> **॥।**

॥ १.१३.४७ ॥

**अहस्तानि सहस्तानाम् अपदानि चतुष्-पदाम् ।**

**फल्गूनि तत्र महतां जीवो जीवस्य जीवनम् ॥**

**श्रीधर-स्वामी (भावार्थ-दीपिका) : **ईश्वरेण वृत्तिश् च सर्वतः सुलभैवेत्य् आह । अहस्तानि पश्व्-आदीनि । उपदानि तृणादीनि । तत्र तेष्व् अहस्तादिष्व् अपि फल्गून्य् अल्पानि । एवं जीवः सर्वोऽपि जीवस्य सर्वस्य जीवनं जीविका । एतेनैव सर्वतो मृत्यु-ग्रासत्वं चोक्तम् ॥४७॥

———————————————————————————————————————

**जीव-गोस्वामी (क्रम-सन्दर्भः) : **व्याघ्रादिभिर् भक्षिते च तस्मिन् दुःखं न कर्तव्यम् इत्य् आह—अहस्तानीति _॥_४७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अतो जीविकाम् अपि ईश्वर एव सर्वेषाम् एव प्रथमम् एव व्यवस्थापितवान् इत्य् आह—अहस् तानि मृगादीनि । अपदानि तृणादीनि । तत्रापि महतां मत्स्यादीनां फल्गूनि मत्स्यादीनि । अतो जीवस्य जीव एव जीविका साहजिकी । तेन तपस्विनां पत्र-पुष्प-फलादिर् ईश्वर-कल्पितैवानिषिद्धा जीविकास्ति । किम्-अर्थं त्वं विषीदसीति भावः ॥४७॥

———————————————————————————————————————

**बलदेव-विद्यभूषणः (वैष्णवानन्दिनी) : **ईश्वरस् तु सर्वेषां जीविकां सम्पादितवान् अस्तीत्य् आह—अहस्तानि मृगादीनि अपदानि तृणादीनि, तत्रापि महतां मत्स्यादीनां फल्गूनि मत्स्यादीनि, एवं जीव एव जीवस्य जीवनं परेशेन निमितं, तथा च पत्र-फलादिकं जीवनं । तेन निर्मितम् अनिषिद्धम् अस्तीति विषादस् तव न योग्य इति ॥४७॥

> **॥।**

॥ १.१३.४८ ॥

**तद् इदं भगवान् राजन्न् एक आत्मात्मनां स्व-दृक् ।**

**अन्तरोऽनन्तरो भाति पश्य तं माययोरुधा ॥**

**श्रीधर-स्वामी (भावार्थ-दीपिका) : **मोह-निवृत्त्य्-अर्थं द्वैतस्यावस्तुत्वम् आह । तद् इदम् अहस्त-सहस्तादि-रूपं जगत् । स्व-दृग् भगवान् एव न ततः पृथक् । स चैक एव न तु नाना । ननु सजातीय-विजातीय-भेदे प्रत्यक्षे कुत एतत् तत्राह । आत्मनां भोक्तॄणाम् आत्मा स्वरूपम् । अतो न सजातीय-भेदः । अन्तरोऽनन्तरश् च अन्तर् बहिश् च भोक्तृ-भोग्य-रूपश् च भाति । अतो न विजातीय-भेदोऽपि । नन्व् एकः कथं तथा प्रतीयतेऽत आह । मायया बहुधा भाति तं पश्येति ॥४८॥

———————————————————————————————————————

**जीव-गोस्वामी (क्रम-सन्दर्भः) : **एतच् च जगत् भगवद्-दुर्वितर्क्य-शक्ति-मय-कार्यत्वात् तद्-अधीनम् एवेत्य् आह—तद् इदम् इति । मायया दुर्वितर्क्य-शक्त्या भगवान् एवेदं भाति । एतद्-रूपेण परिणमते । स्वयं तु स्वरूपेणैव तिष्ठति, चिन्तामणिवत् ॥४८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु यदीश्वर-वशं जगद् इत्य्-आदिना त्वयोक्तं भगवद्-अधीनं सर्वं चेत् कथं काल-कर्म-गुणाधीनो देह इत्य् उच्यते । सत्यम् । काल-कर्मादिकस्य सर्वस्य जगतो भगवच्-छक्ति-कार्यत्वात् सर्वं भगवान् एवेत्य् आह—तद् इदम् इति । स्वरूप-शक्त्या आत्मनां जीवानाम् आत्मा अन्तर्यामि-रूपेण । स्व-दृक् स्व-प्रकाशः । अन्तरो भोक्तृ-रूपेण जीवः । अनन्तरो बहिर् भोग्य-रूपेण सुख-दुःखादि । माययेति । भगवान् एव शक्ति-त्रय-रूपेण भाति । अतस् तम् एवैकं मायया शक्त्या उरुधा देव-तिर्यग्-आदि-देह-रूपेण बहुधा ॥४८॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु चेद् ईश्वर-वशं जगत्वयोक्तं, तर्हि काल-कर्म-गुणाधीनो देहः कथम् उच्यते? तत्राह—एक एव भगवान् इदं जगत्, ननु विज्ञानानन्दः कथञ्चिज्-जडात्मकं जगत्? तत्राह—माययोर् उधेति । स्वशक्त्या जगद्-रूप इत्य् अर्थः । त्रिगुणात्मिकाथ ज्ञानं च तथा चिच्-छक्तिर् एव च । माया-शब्देन भण्यन्ते शब्द-तत्त्वार्थवेदिभिः इति शब्द-महोदधेः । चिच्छक्तिर् अत्र पराख्या क्षेत्रज्ञाख्या च गृह्यते, द्वयोश् चिद्-रूप-विशेषात्, कालोऽपि तच्-छक्तिः स्वकाल-शक्त्या क्षपयन् [भा।पु। १०.१.२२] इति वक्ष्यमाणात् । तथा च पराख्ययात्मनां जीवानाम् आत्मान्तर्यामी । अन्तरोऽप्रत्यक्षः । त्रिगुणया क्षेत्रज्ञाख्यया कालाख्यया चानन्तरो जगद्-रूप इत्य् अर्थः । तद् इदं त्वं विवेक-दृष्ट्या पश्यति ॥४८॥

> **॥।**

**॥ १.१३.४९ ॥**

**सोऽयम् अद्य महाराज भगवान् भूत-भावनः ।**

**काल-रूपोऽवतीर्णोऽस्याम् अभावाय सुर-द्विषाम् ॥**

**श्रीधर-स्वामी (भावार्थ-दीपिका) : **क्वासाव् अस्तीदृशो महा-मायावी, द्वारकायाम् इत्य् आह—सोऽयम् इति । अस्यां भूम्याम् । अभवाय नाशाय ॥४९॥

———————————————————————————————————————

**जीव-गोस्वामी (क्रम-सन्दर्भः) : **सोऽयम् अद्येति । वर्तमान-सामीप्ये वर्तमानवद् वा इति न्यायेन सुर-द्विषाम् अभवायैव काल-रूपः । स्वयं तु परमानन्द-रूप एवेत्य् अर्थः ॥४९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **क्वासाव् अस्तीदृशो मायावी ? द्वारकायाम् इत्य् आह—सोऽयम् इति । अस्यां भूमौ सुर-द्विषाम् अभावाय नाशाय काल-रूपस् तैर् एव काल-रूपत्वेनानुभूयमानः स्वयं तु परमानन्द-रूप एवेत्य् अर्थः ॥४९॥

———————————————————————————————————————

**बलदेव-विद्यभूषणः (वैष्णवानन्दिनी) : **नन्व् ईदृशोऽसौ क्वास्ते? तत्राह–सोऽयम् इति । अस्यां भुवि सुरद्विषामभवाय विनाशायावतीर्णः, कालो रूपं शक्तिर् यस्य सः । तैः काल-रूपत्वेन प्रतीयमानः स्वयं विज्ञानानन्द-वपुर् द्वारवत्याम् अस्तीति ॥४९॥

> **॥।**

**॥ १.१३.५० ॥**

**निष्पादितं देव-कृत्यम् अवशेषं प्रतीक्षते ।**

**तावद् यूयम् अवेक्षध्वं भवेद् यावद् इहेश्वरः ॥**

**श्रीधर-स्वामी (भावार्थ-दीपिका) : **तर्हि श्री-कृष्णोऽत्रास्तीत्य् अत्रैवास्थां मा कृथा इत्य् आह । तच् च देवानां कार्यं तेन निष्पादितम्, केवलम् अशेषं प्रतीक्ष्यते । यदु-कुल-क्षयम् इति हृदि-स्थम् । ततो निजं धाम यास्यति ततो यूयम् अपि गच्छतेत्य् अर्थः । तच् च भूतम् अपि विदुरवद् एव नावर्णयत् ॥५०॥

———————————————————————————————————————

**जीव-गोस्वामी (क्रम-सन्दर्भः) : **अवशेषं भवताम् आकर्षण-पूर्वम् इति हृत्-स्थम् ॥५०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **केवलम् अवशेषं प्रतिक्षत इति यदु-कुलानाम् अन्तर्धापनम् इति हृदि-स्थम् । तच् च भूतम् अपि विदुरवद् एव नावर्णयत् । अवेक्षध्वम् इत्य् अस्य कर्माप्रयोगाद् अहन्तास्पदं च सर्वम् एव लभ्यते । तद्-अन्तर्धाने श्रुते सति सर्वम् एवोपेक्षध्वम् इति भावः ॥५०॥

———————————————————————————————————————

**बलदेव-विद्यभूषणः (वैष्णवानन्दिनी) : **अवशेषं यदुवंशान्तर्धापनम् इति हृद्गतं, तच् च जातम् अपि विदुरवन्-नोक्तवान् । तावद् यूयम् इति अवशेषे तेन निष्पादिते सर्वम् उपेक्षध्वम् इति भावः ॥५०॥

> **॥।**

**॥ १.१३.५१ ॥**

**धृतराष्ट्रः सह भ्रात्रा गान्धार्या च स्व-भार्यया ।**

**दक्षिणेन हिमवत ऋषीणाम् आश्रमं गतः ॥**

**मध्वाचार्यः (भागवत-तात्पर्यम्) : **गमन-काले सह-भ्राता ॥५१॥

———————————————————————————————————————

**श्रीधर-स्वामी (भावार्थ-दीपिका) : **तद् एव शोकम् आस्थां च निवार्य जिज्ञासवे तस्मै यथा-वृत्तं कथयति—धृतराष्ट्र इति षड्भिः । हिमवतो दक्षिणे भागे ॥५१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवं शोकं निवार्य जिज्ञासवे तस्मै यथा-वृत्तं कथयति—धृतराष्ट्र इति षड्भिः । दक्षिणेन दक्षिणस्यां दिशि ॥५१॥

———————————————————————————————————————

**बलदेव-विद्यभूषणः (वैष्णवानन्दिनी) : **तद् एवं तत्त्वोपदेशेन शोकं निवार्य यथावृत्तम् आह षड्भिः । दक्षिणेन दक्षिणस्यां दिशि ॥५१॥

> **॥।**

**॥ १.१३.५२ ॥**

**स्रोतोभिः सप्तभिर् या वै स्वर्धुनी सप्तधा व्यधात् ।**

**सप्तानां प्रीतये नाना**[^१२१]** सप्त-स्रोतः प्रचक्षते ॥**

[^१२१]:
    ‘नाम्नाऽ इति पाठः स चासंबद्ध एव ।


**श्रीधर-स्वामी (भावार्थ-दीपिका) : **तद् अपि कुत्रेत्य् आह—स्रोतोभिर् इति । या वै प्रसिद्धा स्वर्धुनी सा आत्मानं यत्र सप्तधा व्यधात् । किम् अर्थम् । नाना पृथक् सप्तभिः स्रोतोभिः प्रवाहैः सप्तानाम् ऋषीणां प्रतीयते । अतएव तत् तीर्थं सप्त-स्रोतो वदन्ति ॥५२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **या वै प्रसिद्धा स्वर्धुनी गङ्गा सा आत्मानं सप्तधा व्यधात् । किम्-अर्थम् ? सप्तानाम् ऋषीणां प्रीतये । अतस् तत् तीर्थं सप्त-स्रोत एव नाम मरीचि-गङ्गा अत्रि-गङ्गेत्य् आदि नाना-नाम्ना वदन्ति ॥५२॥

———————————————————————————————————————

**बलदेव-विद्यभूषणः (वैष्णवानन्दिनी) : **या वै प्रसिद्धा स्वर्धुनी गङ्गा सा यत्रात्मानं सप्तधा व्यधात्, किम् अर्थं? सप्तानाम् ऋषीणां प्रीतये, अतस् तत्-तीर्थं तत्-तन्-नाम्ना सप्त-स्रोतः प्रचक्षते । मरीचि-गङ्गात्रिगङ्गेत्य्-आदीनि नामानि ॥५२॥

> **॥।**

**॥ १.१३.५३-५४ ॥**

**स्नात्वानुसवनं तस्मिन् हुत्वा चाग्नीन् यथा-विधि ।**

**अब्-भक्ष उपशान्तात्मा स आस्ते विगतैषणः ॥**

**जितासनो जित-श्वासः प्रत्याहृत-षड्-इन्द्रियः ।**

**हरि-भावनया ध्वस्त-रजः-सत्त्व-तमो-मलः ॥**

**मध्वाचार्यः (भागवत-तात्पर्यम्) : **अस्ति इत्य् आद्य् अतीतार्थे स एष एतर्ह्य् अध्यास्तः आसनं पार्थिवोचितम् इत्य्-आदिवत् । सुप्तिङ्-पद-ग्रह-लिङ्ग-नराणां काल-हलच् स्वर-कर्तृ-षङां च । व्यत्ययम् इच्छति शास्त्र-कृद् एषां सोऽपि च सिध्यति बाहुलकेन इति महा-व्याकरणे ।


> व्यासादयो वर्तमानम् अतीतान् आगते तथा ।  
> व्यत्यस्यापि वदन्त्य् अद्धा मोहनार्थं दुरात्मनाम् ॥  
> पौर्वापर्यं यतो नैव सदैव परिवर्तनात् ।  
> अतश् च व्यत्याद् एतद् वदन्ति ज्ञान-चक्षुषः ॥ इति ब्राह्मे ॥५३॥

———————————————————————————————————————

**श्रीधर-स्वामी (भावार्थ-दीपिका) : **तत्र तेन कृतम् अष्टाङ्ग-योगम् आह —स्नात्वेति चतुर्भिः । तत्र स्नानं होमोऽब्-भक्षणं चेति नियमा उक्ताः । भक्ष-स्थाने अपां स्वीकाराद् अब्-भक्षः । उपशान्त आत्मा यस्य सः । विगताः पुत्राद्य्-एषणा यस्माद् इति यमा उक्ताः ॥५३॥

जितासन इत्य्-आदिना आसन-प्राणायाम-प्रत्याहारा उक्ताः । हरि-भावनयेति धारणोक्ता । ध्वस्ता रजः-सत्त्व-तमो-रूपा मला यस्येति फलतो ध्यानम् उक्तम् ॥५४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तेन कृतम् अष्टाङ्ग-योगम् आह—स्नात्वेति चतुर्भिः । तत्र स्नानं होमोऽब्-भक्षणं च नियमा उक्ताः । उपशान्तात्मा विगतैषण इति यमः । जितासन इत्य्-आदिना आसन-प्राणायाम-प्रत्याहाराः । हरि-भावनयेति धारणा-ध्याने उक्ते ॥५४॥

———————————————————————————————————————

**बलदेव-विद्यभूषणः (वैष्णवानन्दिनी) : **तेनानुष्ठितम् अष्टाङ्गं योगम् आहा—स्नात्वेति चतुर्भिः । स्नान-होमाव्-भक्षणानि नियमाः ॥५३॥ \


> \


जितासनेत्य्-आदिनासन-प्राणायाम-प्रत्याहाराः, हरि-भावनयेति धारणाध्याने ॥५४॥

> **॥।**

**॥ १.१३.५५-५६ ॥**

**विज्ञानात्मनि संयोज्य क्षेत्रज्ञे प्रविलाप्य तम् ।**

**ब्रह्मण्य् आत्मानम् आधारे घटाम्बरम् इवाम्बरे ॥**

**ध्वस्त-माया-गुणोदर्को निरुद्ध-करणाशयः ।**

**निवर्तिताखिलाहार आस्ते स्थाणुर्**[^१२२]** इवाचलः ॥**

[^१२२]:
    ‘स्थाणुर् इवाधुनाऽ इति पाठः ।


**मध्वाचार्यः (भागवत-तात्पर्यम्) : **


> विज्ञानात्मा विरिञ्चोऽयं यस् तस्मिं लीयते जगत् ।  
> यादांसि सागरे यद्वत् स-क्षेत्रज्ञे जनार्दने ॥  
> हृदिस्थे च स च व्याप्ते स्वात्मन्य् एकीभवत्य् उत ।+++

———————————————————————————————————————

**श्रीधर-स्वामी (भावार्थ-दीपिका) : **समाधिम् आह—विज्ञानेति द्वाभ्याम् । आत्मानं मनोऽहङ्कारास्पदं स्थूल-देहाद् वियोज्य विज्ञानात्मन्य् बुद्धौ संयोज्यैकी-कृत्य तं च विज्ञानात्मानं दृष्यांशाद् वियोज्य क्षेत्र-ज्ञे द्रष्टरि प्रविलाप्य तं च क्षेत्र-ज्ञं द्रष्ट्र् अंशाद् वियोज्याधारे आश्रय-सञ्ज्ञे ब्रह्मणि प्रविलाप्य । घटाम्बरं घटोपाधेर् वियोज्य यथा महाकाशे प्रविलाप्यते तद्वत् ॥५५॥

व्युत्थानाभावम् आह—ध्वस्तेति । अन्तर् गुण-क्षोभाद् वा बहिर् इन्द्रिय-विक्षेपाद् वा व्युत्थानं भवेत्, तद् उभयं तस्य नास्ति । यतो ध्वस्तो माया-गुणानाम् उदर्क उत्तर-फलं वासना यस्य सः । निरुद्धानि करणानि चक्षुर् आदीन्य् आशयो मनश् च यस्य सः । अतएव निवर्तितोऽखिल आहारो भोज्यम् इन्द्रियैर् विषयाहरणं वा येन सः । स्थाणुर् इव निश्चल आस्ते ॥५६॥

———————————————————————————————————————

**जीव-गोस्वामी (क्रम-सन्दर्भः) : **आत्मानम् अहङ्कारास्पदं सूक्ष्म-देहं स्थूल-देहाद् वियोज्य क्षेत्रज्ञे देह-द्वयाभिमान्य्-अवस्थ-जीवे प्रविलाप्य तं च क्षेत्रज्ञं विज्ञानात्मनि शुद्ध-जीव-स्वरूपे प्रविलाप्य तं च ब्रह्मणि संयोज्य । घटाम्बरम् इति चिद्-रूपत्वेनैवाभेदांशे दृष्टान्त इति ज्ञेयम् ॥५५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विज्ञानेति । स्व-देह-गतानि भूतानि क्रमेण कारणेषु प्रवेश्य आत्मानम् अहङ्कारं विज्ञानात्मनि महत्-तत्त्वे संयोज्य संयुक्तं भावयित्वा तं च विज्ञानात्मानं क्षेत्रज्ञे जीवे प्रविलाप्य संयुक्तं विभाव्येत्य् अर्थः । तं च क्षेत्रज्ञं ब्रह्मणि संयोज्य आत्मानं स्व-देह-स्थम् अन्तर्यामिनम् आधारे आश्रय-तत्त्वे भगवत्य् अंशिनि संयुक्तं विभाव्य । नन्व् अन्तर्यामि-भगवतोर् ऐक्यम् एव प्रसिद्धम् । सत्यम् ऐक्येऽपि औपचारिको भेदो विवक्षित एवेति स-दृष्टान्तम् आह—घटाम्बरम् इवाम्बर इति । उपाधिस्थम् आकाशं निरुपाधाव् आकाशे इव । तयोश् च घाताकाश-महाकाशयोः वस्तुतः सर्व-व्यापकत्वाद् ऐक्यम् एवेत्य् अर्थः । व्युत्थानाभावम् आह ध्वस्तेति । अन्तर्गुण-क्षोभाद् वा बहिर् इन्द्रिय-विक्षेपाद् वा व्युत्थानं भवेत् । तद् उभयं तस्य नास्ति यतो ध्वस्ता मायाया गुणानाम् उदर्क उत्तर-फलं वासना यस्य सः । अत एव निरुध्येत्य् आदि ॥५५-५६॥

———————————————————————————————————————

**बलदेव-विद्यभूषणः (वैष्णवानन्दिनी) : **विज्ञानेति—स्व-देह-गतादीनि पृथिव्यादीनि क्रमेण कारणेऽहङ्कारे संयोज्य तं च विज्ञानात्मनि महत्तत्वे संयोज्य तं च क्षेत्रज्ञे जीवे प्रविलाप्य संयोज्य, तं च ब्रह्मण्यन्तर्यामिणि संयोज्य तं च तद् आधारे आश्रय-तत्त्वे तद् अंशिनि संयोज्य । नन्व् अन्तर्यामि-भगवतोरद्वैतात् कथम् अत्र द्वैतम् उक्तम्? तत्र दृष्टान्तेन द्वैतं परिहरति—घटे नष्टे यथा घटाम्बरं महाम्बरे लीयते, तथा प्रलयादौ नियम्ये लीने सति नियामको व्यापके स्वांशिनि लीयते । अनाविष्कृत-नियमन-शक्तिकः सन् तस्मिन्न् ऐक्यम् एतीति ॥५५॥ \


> \


अव्युत्थानमाह—ध्वस्तो मायागुणानामुदर्क उत्तरफलं वासना यस्य सः । अतेव निरुद्धेत्यादि । अन्तर्गुण-विक्षोभाद्वहिरिन्द्रियविक्षेपाद्वा व्युत्थानं स्यत्तदुभयं तस्य नास्तीत्यव्युत्थान-सिद्धिः ॥५६॥

> **॥।**

॥ १.१३.५७ ॥

**तस्यान्तरायो मैवाभूः सन्न्यस्ताखिल-कर्मणः ।**

**स वा अद्यतनाद् राजन् परतः पञ्चमेऽहनि ।**

**कलेवरं हास्यति स्वं तच् च भस्मी-भविष्यति ॥**

**श्रीधर-स्वामी (भावार्थ-दीपिका) : **तथा-भूतम् अप्य् आनेतुम् उद्यतं प्रत्य् आह—तस्येति । अन्तरायो विघ्नः । मैवाभूर् इत्य् अड्-आगमश् छान्दसः । दर्शनम् अपि तावत् कुर्याम् इत्य् उद्यतं प्रत्य् आह । स वै अद्यतमाद् अह्नः परत उत्तरत्र । स्वं स्वाधीनम् । तर्हि तद्-दाहार्थं गमिष्यामि नेत्य् आह तच् चेति ॥५७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तथाभूतम् अप्य् आनेतुम् उद्यतं प्रत्याह—तस्येति । अन्तरायो विध्नो मैवाभूः । अड्-आगमश् छान्दसः । तद्-दर्शनम् अपि तावत् कुर्याम् इत्य् उद्यतं प्रत्याह—स वा इति । तर्हि तद्-दाहार्थं गमिष्यंइ नेत्य् आह—तच् चेति ॥५७॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु तादृशम् अप्य् आनयामीति चेत्-तत्राह-तस्येति । अडागमच्-छान्दसः । ननु स मया द्रष्टव्य इति चेत्-तत्राह–स वा इति । ननु तद्-दाहार्थं यास्यामि, तत्राह—तच्-चेति ॥५७॥

> **॥।**

**॥ १.१३.५८ ॥**

**दह्यमानेऽग्निभिर् देहे पत्युः पत्नी सहोटजे ।**

**बहिः स्थिता पतिं साध्वी तम् अग्निम् अनु वेक्ष्यति ॥**

**श्रीधर-स्वामी (भावार्थ-दीपिका) : **तर्हि गान्धार्य्-आनयनाय गमिष्यामि नेत्य् आह । पत्युर् देहे **सहोटजे** पर्ण-शाला-सहिते योगाग्निना सह गार्हपत्यादिभिर् **दह्यमाने** तस्य **पत्नीबहिः स्थिता** सती तं पतिम् **अन्व् अग्निं वेक्ष्यति** प्रवेक्ष्यति ॥५८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तर्हि गान्धार्यानयनाय गमिष्यामि नेत्याह—पत्युर् देहे सहोटजे पर्णशाला-सहिते अग्निभिः योगाग्नि-गार्हपत्यादिभिर् दह्यमाने तस्य पत्नी बहिः-स्थिता पतिम् अनु अग्निं वेक्ष्यति प्रवेक्ष्यति ॥५८॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु गान्धारीमानेतुं यास्यामीति तत्राह—–पत्युर् देहे सहोटजे पर्णशाला-सहिते योगाग्निना गार्हपत्यादिभिश् चाग्निभिर् दह्यमाने सति तस्य पत्नी वहिःस्थिता तं पतिमन्व् अग्निं प्रवेक्ष्यति ॥५८॥

> **॥।**

॥ १.१३.५९ ॥

**विदुरस् तु तद् आश्चर्यं निशाम्य कुरु-नन्दन ।**

**हर्ष-शोक-युतस् तस्माद् गन्ता तीर्थ-निषेवकः ॥**

**श्रीधर-स्वामी (भावार्थ-दीपिका) : **तर्हि विदुरानयनार्थं गन्तव्यम् एव नेत्य् आह । विदुरस् तु तन् निशाम्य दृष्ट्वा भ्रातुः सुगत्या हर्षस् तन्-मृत्युना शोकश् च ताभ्यां युक्तस् तस्मात् स्थानात् तीर्थानि सेवितुं गन्ता गमिष्यति ॥५९॥

———————————————————————————————————————

**जीव-गोस्वामी (क्रम-सन्दर्भः) : **विदुर इति । हर्षोऽयं धृतराष्ट्रस्य सद्-गति-प्राप्तेर् हर्ष-प्राय एव ज्ञेयः । शोकस् तु मूलतो यः, स एव ज्ञेयः ॥५९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तर्हि विदुरानयनार्थं गन्तव्यम् एव नेत्य् आह—विदुरस् तु तन् निशाम्य दृष्ट्वा । तन्-मुक्त्या हर्षः लोक-व्यवहारेण शोकश् च । तस्मात् स्थानात् तीर्थानि निषेवितुं गन्ता गमिष्यति । अत्र भक्तापराधिनि धृतराष्ट्रे विदुरस्य तादृश-कृपाभावान् मुक्तिर् एवाभून् न तु प्रेम-भक्तिर् इति ज्ञेयम् ॥५९॥

———————————————————————————————————————

**बलदेव-विद्यभूषणः (वैष्णवानन्दिनी) : **विदुरमानेष्यामीति चेत्-तत्राह—विदुर इति । निशाम्य दृष्ट्वा, भ्रातुर् उत्कृष्ट-गति-दर्शनाद्-धर्षः, स्नेहाच्-छोकश् च ताभ्यां युक्तं, तीर्थ-निषेवकः तीर्थानि निषेवितुं ततः स्थानाद्-गन्ता गमिष्यति ॥५९–६०॥

इति श्री-वैष्णवानन्दिन्यां  प्रथम-स्कन्ध-टिप्पन्यां त्रयोदशोऽध्यायः ॥१३॥

> **॥।**

**॥ १.१३.६० ॥**

**इत्य् उक्त्वाथारुहत् स्वर्गं नारदः सह-तुम्बुरुः ।**

**युधिष्ठिरो वचस् तस्य हृदि कृत्वाजहाच् छुचः ॥**

**श्रीधर-स्वामी (भावार्थ-दीपिका) : **शुचः शोकान् ॥६०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इत्य् उक्त्वा समादधे । अथ रुहत् शुचः शोकान् ॥६०॥

इति सारार्थ-दर्शिन्यां हर्षिण्यां भक्त-चेतसाम् ।

त्रयोदशोऽपि प्रथमे सङ्गतः सङ्गतः सताम् ॥*॥

**॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां दशम-स्कन्धे

श्री-नारद-वाक्यं नाम

त्रयोदशोऽध्यायः ।

॥१.१३॥

**॥।**

> 

(१.१४)


## चतुर्दशोऽध्यायः


### अपशकुन-दर्शनेन युधिष्ठिरस्य चिन्ता, द्वारकातोऽर्जुनस्यागमनं च ।

॥ १.१४.१-२ ॥

**सूत उवाच—**

**सम्प्रस्थिते द्वारकायां जिष्णौ बन्धु-दिदृक्षया ।**

**ज्ञातुं च पुण्य-श्लोकस्य कृष्णस्य च विचेष्टितम् ॥**

**व्यतीताः कतिचिन् मासास् तदा नायात् ततोऽर्जुनः ।**

**ददर्श घोर-रूपाणि निमित्तानि कुरूद्वहः ॥**

**मध्वाचार्यः (भागवत-तात्पर्यम्) : **मास-शब्देनाहान्य् उच्यन्ते । तथा हि महाभारते—


> अहं तु मास-शब्दोक्तं यत्र चिन्त्यायुतं व्रजेत् ।  
> एवं वत्सरताद्यं च विपरीते विपर्ययः ॥ इति नाम-महोदधौ ॥२॥

———————————————————————————————————————

**श्रीधर-स्वामी (भावार्थ-दीपिका) :**

चतुर्दशो त्व् अरिष्टानि दृष्ट्वा राजा विशङ्कितः । \
अशृणोद् अर्जुनात् कृष्ण-तिरोधानम् अतीर्यते ॥

कृष्णस्य चेति च-कारेणाभिप्रायं च ज्ञातुम् ॥१॥ कतिचित् सप्त । तदा कालातिक्रमेऽपि ततो द्वारकातो **नायात्** नागतः । **निमित्तान्य्** उत्पातान् । **कुरूद्वहो** युधिष्ठिरः ॥२॥

———————————————————————————————————————

**जीव-गोस्वामी (क्रम-सन्दर्भः) : **सम्प्रस्थित इति । **अश्वमेधार्थं** श्री-कृष्णस्य पुनर् आगमनान्तरम् इति ज्ञेयम् ॥१॥ ददर्शेति । विदुरागमनात् पूर्वं परं च वृत्तम् इति ज्ञेयम् ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

चतुर्दशे नृपोऽपश्यद् अरिष्टानि बहूनि यत् ।

विवेद तत्-फलं दृष्ट्वैवार्जुनं खिन्नम् आगतम् ॥

कृष्णस्य चेति च-कारेणाभिप्रायं च ज्ञातुम् ॥१॥ कतिचित् सप्त । निमित्तानि दुःख-कारणानि ॥२॥

———————————————————————————————————————

**बलदेव-विद्यभूषणः (वैष्णवानन्दिनी) :** 

बह्वर् इष्टेक्षणाद्-राजा शङ्कितोऽभूच्-चतुर्दशे । \
तत्-फलं ज्ञातवान् दृष्ट्वैवागतं खिन्नम् अर्जुनम् ॥ \


जिष्णौ अर्जुने, कृष्णस्य चेति चात्तद् अभिप्रायं च ॥१॥ कतिचित् सप्त, निमित्तानि दुःख-कारणानि ॥२॥

> **॥।**

**॥ १.१४.३ ॥ **

**कालस्य च गतिं रौद्रां विपर्यस्त-र्तु-धर्मिणः ।**

**पापीयसीं नृणां वार्तां क्रोध-लोभानृतात्मनाम् ॥**

**श्रीधर-स्वामी (भावार्थ-दीपिका) :** रौद्रां घोराम् । तद् एवाह । विपर्यस्ता ऋतु-धर्मा यस्मिंस् तस्य । वार्तां जीविकाम् । क्रोध-लोभानृतैर् युक्त आत्मा येषाम्  ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** विपर्यस्ता ऋतु-धर्मा यस्मिन् तस्य । वार्तां जीविकाम् । पापीयसीम् अतिपापवतीम् ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : **विपर्यस्ता ऋतु-धर्मा यस्मिन् । पापीयसीम् अतिपाप-युक्तां वार्तां जीविकाम् ॥३॥

> **॥।**

॥ १.१४.४ ॥ 

**जिह्म-प्रायं व्यवहृतं शाठ्य-मिश्रं च सौहृदम् ।**

**पितृ-मातृ-सुहृद्-भ्रातृ- दम्-पतीनां च कल्कनम् ॥**

**श्रीधर-स्वामी (भावार्थ-दीपिका) : जिह्म-प्रायं** कपट-बहुलम् । **व्यवहृतं** व्यवहारम् । **शाठ्यं** वञ्चनं तन्-**मिश्रं सौहृदं** सख्यम् । **पित्र् **आदीनां स्व-प्रतियोगिभिः **कल्कनं** कलहादि ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कल्कनं कलहादि ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **जिह्म-प्रायं कौटिल्य-प्रचुरं, शाठ्यं वञ्चनं तन्-मिश्रं । पित्रादीनां पुत्रादिभिः कल्कनं कलहादि ॥४॥

> **॥।**

[^१२३]॥ १.१४.५ ॥ 

[^१२३]:
    अस्माच् छ्लोकात् पूर्वम् अयं पाठोऽधिको वीरराघव-सिद्धान्तदीपिकयोः, यथा—
    कन्या-विक्रयिणां तातं सुतं पित्रोर् अपोषकम् ।
ब्राह्मणान् वेद-विमुखान् शूद्रान् वै ब्रह्म-वादिनः ॥


**निमित्तान्य् अत्यरिष्टानि काले त्व् अनुगते नृणाम् ।**

**लोभाद्य्-अधर्म-प्रकृतिं दृष्ट्वोवाचानुजं नृपः ॥**

**श्रीधर-स्वामी (भावार्थ-दीपिका) : **अत्यरिष्टान्य् अत्यन्तम् अशुभानि दृष्ट्वा । नृणां लोभाद्य्-अधर्म-प्रकृतिं च दृष्ट्वा । अनुजं भीमम् ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्वत्र हेतुः अनुगते काले स्व-समये अनुप्राप्ते सति लोभाद्य्-अधर्म-रूपां प्रकृतिं स्वभावम् । अनुजं भीमम् ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : **सर्वत्र हेतुः—अनुगते काले स्वसम् अयेऽसुप्त लोभाद्य् अधर्म-रूपां प्रकृतिं स्वभावं दृष्ट्वा, अनुजं भीमम् ॥५॥

> **॥।**

**॥ १.१४.६ ॥**

**युधिष्ठिर उवाच—**

**सम्प्रेषितो द्वारकायां जिष्णुर् बन्धु-दिदृक्षयाज् ।**

**ञातुं च पुण्य-श्लोकस्य कृष्णस्य च विचेष्टितम् ॥**

_न केनापि व्याख्यातम्।_

> **॥।**

**॥ १.१४.७ ॥ **

**गताः सप्ताधुना मासा भीमसेन तवानुजः ।**

**नायाति कस्य वा हेतोर् नाहं वेदेदम् अञ्जसा ॥**

**श्रीधर-स्वामी (भावार्थ-दीपिका) : **वेति वितर्के । कस्माद् धेतोर् नायातीत्य् आह न वेद्मि ॥७॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

**॥।**

**॥ १.१४.८ ॥ **

**अपि देवर्षिणादिष्टः स कालोऽयम् उपस्थितः ।**

**यदात्मनोऽङ्गम् आक्रीडं भगवान् उत्सिसृक्षति ॥**

**मध्वाचार्यः (भागवत-तात्पर्यम्) : **अङ्ग-पृथिवीम् ।


> यदा त्यागादिर् उच्येत पृथिव्याद्य्-अङ्ग-कल्पना ।  
> तदा ज्ञेया न हि स्वाङ्गं कदाचिद् विष्णुर् उत्सृजेत् ॥ इति ब्रह्म-तर्के ॥८॥

———————————————————————————————————————

**श्रीधर-स्वामी (भावार्थ-दीपिका) : **अपि किम् । यदा आत्मन आक्रीडं क्रीडा-साधनम् अङ्गं मनुष्य-नाट्यम् उत्स्रष्टुम् इच्छति स कालः प्राप्तः ॥८॥

———————————————————————————————————————

**जीव-गोस्वामी (क्रम-सन्दर्भः) : **अपीति । अङ्गं स्वधाम-गमनेन विराद्-रूपं त्यक्ष्यतीत्य् अर्थः _॥_८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यद् आत्मनोऽङ्गम् इति युधिष्ठिरस्य बन्धु-शोकानुरूपैवोक्तिर् न तु सिद्धण्त-स्पर्शिनी । सरस्वती तु तन्-मुखे समुचितम् एवाह यद् आत्मनोऽङ्गम् अंश-रूपं नारायणम् उत्सिसृक्षति ऊर्ध्वं वैकुण्ठं प्रति सिसृक्षति प्रस्थापयितुम् इच्छति । कीदृशम् अङ्गम् आ ईषद् एव क्रीडा यस्मिंस् तम् ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **अपि किं यूयं तावद् अवेक्षध्वम् इति देवर्षिणाद् इष्टः स काल उपस्थितः, यद्-यत्रात्मनः क्रीडा-स्थान-मङ्गं भूमि-रूपं भगवान् उत्स्रष्टुं त्यक्तुम् इच्छति? यस्य पृथिवी शरीरम् [बृ।आ।उ। ३.७.३] इति श्रवणात् ॥८-९॥

>   
> **॥।**

**॥ १.१४.९ ॥ **

**यस्मान् नः सम्पदो राज्यं दाराः प्राणाः कुलं प्रजाः ।**

**आसन् सपत्न-विजयो लोकाश् च यद्-अनुग्रहात् ॥**

**श्रीधर-स्वामी (भावार्थ-दीपिका) : **अस्माकं सर्व-पुरुषार्थत्वे हेतुः श्री-कृष्णोऽतस् तद्-वियोगं विनानिष्टं न स्याद् इत्य् आशयेनाह । यस्माद् श्री-कृष्णाद् धेतोः । एतच् चोपरिष्टाद् अर्जुनः स्पष्टी-करिष्यति । लोकाश् च यज्ञ-करणानुरूपा यस्यानुग्रहात् ॥९॥

———————————————————————————————————————

**जीव-गोस्वामी (क्रम-सन्दर्भः) : **यस्माद् इति । यस्यानुग्रह-मात्राल् लोकाश् च वशीकृता आसन् ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्री-कृष्णावियोगं विनैतादृशम् अरिष्टं न स्याद् इत्य् आशयेनाह यस्माद् इत्य्-आदि । लोकाः यज्ञादि-प्राप्याः ॥९॥

> **॥।**

**॥ १.१४.१० ॥ **

**पश्योत्पातान् नर-व्याघ्र दिव्यान् भौमान् सदैहिकान् ।**

**दारुणान् शंसतोऽदूराद् भयं नो बुद्धि-मोहनम् ॥**

**श्रीधर-स्वामी (भावार्थ-दीपिका) : **अदूरात् संनिहितम् । नोऽस्माकम् । आशंसत उत्पातान् ॥१०॥

———————————————————————————————————————

**जीव-गोस्वामी (क्रम-सन्दर्भः) : **भयं शंसतः कथयत उत्पातान् ।_।_१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भयं शंसतः सूचयतः ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : **नोऽस्माकं भयम् अदूरात् शंसतः कथयतः ॥१०॥

> **॥।**

**॥ १.१४.११ ॥ **

**ऊर्व्-अक्षि-बाहवो मह्यं स्फुरन्त्य् अङ्ग पुनः पुनः ।**

**वेपथुश् चापि हृदये आराद् दास्यन्ति विप्रियम् ॥**

**श्रीधर-स्वामी (भावार्थ-दीपिका) : **दैहिकान् आह—ऊर्व् इति । ऊर्व्-आदयो वामाः स्फुरन्ति । वेपथुः कम्पश् च हृदये वर्तते । एते मह्यम् आरात् सन्निहितं विप्रियं दास्यन्ति ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **दैहिकानुत्पातान् आह ऊर्व् इति । वामा इत्य् अर्थः, बहु-वचनम् आर्षम् ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : **वामा ऊर्वादयः स्फुरन्ति, वेपथुः कम्पश् च हृदये भवति, एते मह्यं विप्रियम् आराद् दास्यन्ति ॥११॥

> **॥।**

॥ १.१४.१२ ॥ 

**शिवैषोद्यन्तम् आदित्यम् अभिरौत्य् अनलानना ।**

**माम् अङ्ग सारमेयोऽयम् अभिरेभत्य् अभीरुवत् ॥**

**श्रीधर-स्वामी (भावार्थ-दीपिका) : **भौमान् आह सार्धैस् त्रिभिः । **शिवा** क्रोष्ट्री **उद्यन्तमादित्यम् अभिरौत्य्** उद्यत्-सूर्याभिमुखं क्रोशति । अनलानना अग्निं मुखेन वमन्ती । **अङ्ग** हे भीम । **माम्** अभिलक्ष्य सारमेयः श्वाभिरौति प्लुतं भषति । **अभीरुवन्** निःशङ्कम् ॥१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भौमान् आह—शिवा क्रोष्ट्री आदित्यम् अभि उद्यत्-सूर्याभिमुखं क्रोशति । अनलानना अग्निं मुखेन वमन्ती । अङ्ग हे मीम! माम् अभिवीक्ष्य सारमेयः श्वा प्लुतं रौति रोदिति ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **शिवा शृगाली उद्यन्तम् आदित्यम् अभिरौति क्रोशति । अनलानना मुखाद् अग्निम् उद्वमन्ती । सारमेयः श्वा । अभीरुवत् निःशङ्कः ॥१२॥

> **॥।**

॥ १.१४.१३ ॥ 

**शस्ताः कुर्वन्ति मां सव्यं दक्षिणं पशवोऽपरे ।**

**वाहांश् च पुरुष-व्याघ्र लक्षये रुदतो मम ॥**

**श्रीधर-स्वामी (भावार्थ-दीपिका) : **शस्ता गवादयो मां स्वयं वामं कुर्वन्ति । अपरे गर्दभाद्याः प्रदक्षिणं कुर्वन्ति । वाहान् अश्वान् ॥१३॥

———————————————————————————————————————

**जीव-गोस्वामी (क्रम-सन्दर्भः) : **शस्ता इति । मम वाहान् इत्य् अन्वयः ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **शस्ताः गवादयः । सव्यं वामम् । अपरे गर्दभाद्याः प्रदक्षिणम् । वाहान् अश्वान् ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **शस्ताः शुभा गवाद्याः सव्यं वामं कूर्वन्ति । अपरेऽशुभा गर्दभाष्या दक्षिणं, वाहानश्वान् ॥१३॥

> **॥।**

॥ १.१४.१४ ॥ 

**मृत्यु-दूतः कपोतोऽयम् उलूकः कम्पयन् मनः ।**

**प्रत्युलूकश् च कुह्वानैर्**[^१२४]** विश्वं वै शून्यम् इच्छतः ॥**

[^१२४]:
    ‘द्राक् शून्यम् इच्छतःऽ इति पाठे विश्वम् इत्य् अध्याहारः ।ऽकुह्वानैर् विश्वं वै शून्यम् इच्छतःऽ इत्य् अयं पाठः साधुर् एव ।


**मध्वाचार्यः (भागवत-तात्पर्यम्) : **अग्नौ पदं करोति । यद् उलूको वदति । मोघम् एतद् यतः कपोतः पदम् अग्ने कृपोति इति श्रुतिः ॥१४॥

———————————————————————————————————————

**श्रीधर-स्वामी (भावार्थ-दीपिका) : **अयं कपोतो मृत्य्-दूतो मृत्यु-सूचकः । उलूको घूकः । प्रत्यूलुकस् तत्-प्रतिपक्षो धूकः काको वा । कुह्वानैः कुत्सित-शब्दैर् विश्वं शून्यं कर्तुम् इच्छतः ॥१४॥

———————————————————————————————————————

**जीव-गोस्वामी (क्रम-सन्दर्भः) : **उलूकस् तथा तत्-प्रतिपक्षोऽन्य उलूकश् च यो यो मनः कम्पयन् वर्तते, तौ द्वाव् अनिद्रौ सन्तौ ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रत्युलूकः उलूक-प्रतिपक्षो घूकः काको वा ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रत्युलूकः प्रतिपक्षो घूकश् चैतौ कुह्वानैः कुत्सित-शब्दैः जगच्-छून्यम् इच्छतः ॥१४॥

> **॥।**

॥ १.१४.१५ ॥ 

**धूम्रा दिशः परिधयः कम्पते भूः सहाद्रिभिः ।**

**निर्घातश् च महांस् तात साकं च स्तनयित्नुभिः ॥**

**श्रीधर-स्वामी (भावार्थ-दीपिका) : **धूम्रा धूमरा दिशः परिधयोऽग्निम् एव लोकम् आवृण्वन्ति । दिव्यान् आह सार्धाभ्याम् । निर्घातो निरभ्र-वज्र-पातः । स्तनयित्नवोऽत्र गर्जितानि तैः सह ॥१५॥

———————————————————————————————————————

**जीव-गोस्वामी (क्रम-सन्दर्भः) : **दिशः, सूर्यादि-परिधयश् च, धूम्राः ॥१५।

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धूम्रा धूम्र-वर्णा दिशः परिधयः परिधि-तुल्याः । निर्घातः आकस्मिक-घोर-शब्दः । स्तनयित्नवो निरभ्र-गर्जितानि ॥१५॥

———————————————————————————————————————

**बलदेव-विद्यभूषणः (वैष्णवानन्दिनी) : **धूम्रा धूसरा दिशः, परिधयः इव लोकम् आवृत्ण्वन्ति । दिव्यान् आह—निर्घातश् चाकस्मिको घोरः शब्दः । स्तनयित्नुभिर् निरभ्रर् गर्जितैः सह ॥१५॥

> **॥।**

॥ १.१४.१६ ॥ 

**वायुर् वाति खर-स्पर्शो रजसा विसृजंस् तमः ।**

**असृग् वर्षन्ति जलदा बीभत्सम् इव सर्वतः ॥**

**श्रीधर-स्वामी (भावार्थ-दीपिका) : **तमो विशेषेण सृजन् । असृग् रक्तम् ॥१६॥

———————————————————————————————————————

**जीव-गोस्वामी (क्रम-सन्दर्भः) : **बीभत्सं बीभत्सितव्यं यथा स्यात् तथा । इवेति वाक्यालङ्कारः ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तमोऽन्धम् । विशेषेण सृजन् । असृक् रक्तम् ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : **अस्रग् रुधिरं ग्रहमर्दं ग्रह-युद्धं ॥१६॥

> **॥।**

॥ १.१४.१७ ॥ 

**सूर्यं हत-प्रभं पश्य ग्रह-मर्दं मिथो दिवि ।**

**ससङ्कुलैर् भूत-गणैर् ज्वलिते इव रोदसी ॥**

**श्रीधर-स्वामी (भावार्थ-दीपिका) : **ग्रहाणां मर्दं युद्धम् । भूता रुद्रानुचरास् तेषां गणैः सङ्कुलैर् व्यामिश्रैः प्राणिभिः सहितैः । रोदसी द्यावापृथिव्यौ ज्वलिते प्रदीप्ते इव च पश्यति ॥१७॥

———————————————————————————————————————

**जीव-गोस्वामी (क्रम-सन्दर्भः) : **स-सङ्कुलैर् इत्य् अत्र स इति । स एव त्वम् इत्य् अर्थः ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स-सङ्कुलैः प्राण्य्-अन्तर-सहितैः रोदसी द्यावापृथिव्यौ ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **स-सङ्कुलैः प्राण्यन्तर-सहितैः । भूत-गणै-रुद्रानुचर-समूहैः रोदसी द्यावाभूमी । ज्वलिते दीप्ते इव ॥१७॥

> **॥।**

॥ १.१४.१८ ॥ 

**नद्यो नदाश् च क्षुभिताः सरांसि च मनांसि च ।**

**न ज्वलत्य् अग्निर् आज्येन कालोऽयं किं विधास्यति ॥**

**श्रीधर-स्वामी (भावार्थ-दीपिका) : **पुनर् भौमान् आह—नद्य इति सार्धैस् त्रिभिः । प्राणिनां मनांसि च ॥१८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पुनर् भौमान् आह नद्य इति ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **पुनर् भौमानाह—नद्य इति । मनात्सि प्राणिनाम् ॥१८॥

> **॥।**

॥ १.१४.१९ ॥ 

**न पिबन्ति स्तनं वत्सा न दुह्यन्ति च मातरः ।**

**रुदन्त्य् अश्रु-मुखा गावो न हृष्यन्त्य् ऋषभा व्रजे ॥**

**श्रीधर-स्वामी (भावार्थ-दीपिका) : **दुह्यन्तीति कर्म-कर्तर्य् आर्षम् । न प्रस्नुवन्तीत्य् अर्थः ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न दुह्यन्तीति कर्म-कर्तर्य् आर्षम्, न प्रस्नुवन्तीत्य् अर्थः ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **न दुह्यन्तीति कर्म-कर्तरि प्रयोग आर्षः, न प्रस्नुरन्तीत्य् अर्थः ॥१९॥

> **॥।**

॥ १.१४.२० ॥ 

**दैवतानि रुदन्तीव स्विद्यन्ति ह्य् उच्चलन्ति च ।**

**इमे जन-पदा ग्रामाः पुरोद्यानाकराश्रमाः ।**

**मन्य एतैर् महोत्पातैर् नूनं भगवतः पदैः ॥**

**श्रीधर-स्वामी (भावार्थ-दीपिका) : **दैवतानि प्रतिमाः । अघं दुःखम् ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **दैवतानि प्रतिमाः ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **दैवतानि प्रतिमाः, अघं दुःखम् ॥२०॥

> **॥।**

॥ १.१४.२१ ॥ 

**भ्रष्ट-श्रियो निरानन्दाः किम् अघं दर्शयन्ति नः ।**

**अनन्य-पुरुष-श्रीभिर्**[^१२५]** हीना भूर् हत-सौभगा ॥**

[^१२५]:
    ‘ अनन्य-पुरुष-स्त्रीभिर्ऽ इति पाठः ।


**श्रीधर-स्वामी (भावार्थ-दीपिका) : **एतैर् महोत्पातैः का । न विद्यतेऽन्येषु पुरुषेषु श्रीर् व्ज्राङ्कुशादि-शोभा येषां तैर् भगवतः पदैर् हीना भूर् इत्य् अहं मन्ये ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एतैः कृत्वा न विद्यते अन्येषु पुरुषेषु श्रीर् वज्राङ्कुशादि-शोभा येषां तैर् भगवतः पदैर् हीना भूर् इत्य् अहं मन्ये ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **एतैर् महोत्पातैर् अहं मन्ये नूनं निश्चये भगवतः पदैर् हीना भूर-भूद् इति । कीदृशैः न विद्यतेऽन्येषु पुरुषेषु श्रीर् ध्वज-वज्राङ्कुशादि-शोभा येषां तैः ॥२१॥

> **॥।**

॥ १.१४.२२ ॥ 

**इति चिन्तयतस् तस्य दृष्टारिष्टेन चेतसा ।**

**राज्ञः प्रत्यागमद् ब्रह्मन् यदु-पुर्याः कपि-ध्वजः ॥**

**श्रीधर-स्वामी (भावार्थ-दीपिका) : **तस्य राज्ञ इत्य् एवं दृष्टान्य् अरिष्टानि येन तेन चेतसा चिन्तयन्तः सतः ॥२२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

॥ १.१४.२३ ॥ 

**तं पादयोर् निपतितम् अयथा-पूर्वम् आतुरम् ।**

**अधो-वदनम् अब्-बिन्दून् सृजन्तं नयनाब्जयोः ॥**

**श्रीधर-स्वामी (भावार्थ-दीपिका) : **अयथापूर्वं निपतितम् । तद् एवाह—आतुरम् इत्य्-आदि । अपां बिन्दून् अश्रूणि नेत्रेभ्यां विसृजन्तम् इत्य् अर्थः ॥२३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **अव्विन्दून् अश्रूणि ॥२३॥

> **॥।**

॥ १.१४.२४ ॥ 

**विलोक्योद्विग्न-हृदयो विच्छायम् अनुजं नृपः ।**

**पृच्छति स्म सुहृन् मध्ये संस्मरन् नारदेरितम् ॥**

**श्रीधर-स्वामी (भावार्थ-दीपिका) : **उद्विगनं कम्पितं हृदयं यस्य सः । विच्छायं विगत-कान्तिम् ॥२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विच्छायं विगत-कान्तिम् ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **विच्छायं कान्ति-हीनम् ॥२४॥

> **॥।**

॥ १.१४.२५ ॥

**युधिष्ठिर उवाच—**

**कच्चिद् आनर्त-पुर्यां नः स्व-जनाः सुखम् आसते ।**

**मधु-भोज-दशार्हार्ह- सात्वतान्धक-वृष्णयः ॥**

**श्रीधर-स्वामी (भावार्थ-दीपिका) : **स्वजना बान्धवाः ॥२५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

॥ १.१४.२६ ॥ 

**शूरो मातामहः कच्चित् स्वस्त्य् आस्ते वाथ मारिषः ।**

**मातुलः सानुजः कच्चित् कुशल्य् आनकदुन्दुभिः ॥**

**श्रीधर-स्वामी (भावार्थ-दीपिका) : **किं वक्ष्यतीति शङ्क्या व्यवहित-क्रमेण पृच्छति—शूर इत्य्-आदिना । **मारिषो** मन्यो **मातामहःशूरो** नाम यादवः कुन्त्याः पिता । **आनक-दुन्दुभिर्** वसुदेवः ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मारिषो मान्यः ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **किं वक्ष्यतीत्य् अनिष्टाशङ्कया व्युत्क्रमेण पृच्छति—शूर इति । मारियषो मान्यः, मातुल आनकदुन्दुभिर् वसुदेवः ॥२६॥

> **॥।**

॥ १.१४.२७ ॥ 

**सप्त स्व-सारस् तत्-पत्न्यो मातुलान्यः सहात्मजाः ।**

**आसते सस्नुषाः क्षेमंदेवकी-प्रमुखाः स्वयम् ॥**

**श्रीधर-स्वामी (भावार्थ-दीपिका) : **स्वसारः परस्परम् । वसुदेव-क्षमेण तासाम् अपि क्षेमं पृष्टम् एव, तथापि पृथक् पृच्छति—स्वयम् इति ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्वसारः परस्परं भगिन्यः ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : **स्वसारो मिथो भगिन्यः ॥२७॥

> **॥।**

॥ १.१४.२८ ॥ 

**कच्चिद् राजाहुको जीवत्य् असत्-पुत्रोऽस्य चानुजः ।**

**हृदीकः ससुतोऽक्रूरो जयन्त-गद-सारणाः ॥**

**श्रीधर-स्वामी (भावार्थ-दीपिका) : **आहुक उग्रसेनः । असन् पुत्रो यस्य । अत एव जीव-मात्रम् एव पृष्टम् । अनुजश् च देवकः । हृदीकः सुतः कृतवर्मा । जयन्तादयः कृष्ण-भ्रातरः ॥

———————————————————————————————————————

**जीव-गोस्वामी (क्रम-सन्दर्भः) : **असन् कृष्ण-द्वेषी पुत्रो यस्य सः । तादृश-पुत्रत्वाद् अद्यापि लज्जितोऽसौ कदाचिद् देहं वा त्यक्तवान् इत्य् अभिप्रायेण जीवतीत्य् उक्तम् ॥।२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आहुकः उग्रसेनः । असन् पुत्रो यस्य अत एव जीवन-मात्रं पृष्टम् । अनुजो देवकः । हृदीक-सुतः कृतवर्मा । जयन्तादयः कृष्ण-भ्रातरः ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **आहूक उग्रसेनः । असत् कत्सः पुत्रो यस्य सः, अनुजो देवकः, हृदीकस्य सुतः कृतवर्मा,  जयन्तादयः कृष्णस्य भ्रातरः ॥२८॥

> **॥।**

॥ १.१४.२९ ॥ 

**आसते कुशलं कच्चिद् ये च शत्रुजिद्-आदयः ।**

**कच्चिद् आस्ते सुखं रामो भगवान् सात्वतां प्रभुः ॥**

न कतमे_न व्याख्यातम्।_

**॥।**

॥ १.१४.३० ॥ 

**प्रद्युम्नः सर्व-वृष्णीनां सुखम् आस्ते महा-रथः ।**

**गम्भीर-रयोऽनिरुद्धो वर्धते भगवान् उत ॥**

**श्रीधर-स्वामी (भावार्थ-दीपिका) : **सर्व-वृष्णीनां मध्ये महारथः । गम्भीर-रयो युद्धे महा-वेगः । वर्धते मोदत इत्य् अर्थः ॥३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गम्भीरयः युद्धे महावेगः ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **गम्भीरो रयो युद्ध-वेगो यस्य सः ॥३०॥

> **॥।**

॥ १.१४.३१ ॥ 

**सुषेणश् चारुदेष्णश् च साम्बो जाम्बवती-सुतः ।**

**अन्ये च कार्ष्णि-प्रवराः सपुत्रा ऋषभादयः ॥**

**श्रीधर-स्वामी (भावार्थ-दीपिका) : **कृष्णस्यापत्यानि कार्ष्णयस् तेषां प्रवराः ॥३१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **श्री-कृष्णस्यापत्यानि कार्ष्ण यस् तेषु प्रवराः ॥३१॥

> **॥।**

॥ १.१४.३२ ॥ 

**तथैवानुचराः शौरेः श्रुतदेवोद्धवादयः ।**

**सुनन्द-नन्द-शीर्षण्या ये चान्ये सात्वतर्षभाः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **सुनन्द-नन्दनौ शीर्ष्ण्यौ मुख्यौ येषां ते ॥३२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : **सुनन्द-नन्दौ शीर्षण्यौ मुख्यो येषां ते ॥३२॥

**॥।**

॥ १.१४.३३ ॥ 

**अपि स्वस्त्य् आसते सर्वे राम-कृष्ण-भुजाश्रयाः ।**

**अपि स्मरन्ति कुशलम् अस्माकं बद्ध-सौहृदाः ॥**

न कतमे_न व्याख्यातम्।_

> **॥।**

॥ १.१४.३४ ॥ 

**भगवान् अपि गोविन्दो ब्रह्मण्यो भक्त-वत्सलः ।**

**कच्चित् पुरे सुधर्मायां सुखम् आस्ते सुहृद्-वृतः ॥**

**मध्वाचार्यः (भागवत-तात्पर्यम्) : **यथान्येषां सुखं भविष्यति तथा । नित्य-सुखत्वाद् धरेः ।


> अत्युत्तमानां कुशल-प्रश्नो लोक-सुखेच्छया ।  
> नित्यदाप्त-सुखत्वात् तु न तेषां युज्यते क्वचित् ॥ इति नारदीये ॥३४॥

———————————————————————————————————————

**श्रीधर-स्वामी (भावार्थ-दीपिका) : **भगवति सुखम् आस्त इति प्रश्नस्यानौचित्यम् आशङ्क्याह—पुर इत्य्-आदि ॥३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भगवति कुशल-प्रश्नस्यानौचित्यम् आशङ्क्याह—पुर इति ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **मङ्गल-स्वरूपे भगवति मङ्गल-प्रश्नस्यानौचित्याद् आह—कच्चिद् इति ॥३४॥

> **॥।**

॥ १.१४.३५ ॥ 

**मङ्गलाय च लोकानां क्षेमाय च भवाय च ।**

**आस्ते यदु-कुलाम्भोधाव् आद्योऽनन्त-सखः पुमान् ॥**

**श्रीधर-स्वामी (भावार्थ-दीपिका) : **भगवतोऽत्रावस्थाने हि लोकानां मङ्गलं नान्यथेत्य् आशयेनाह चतुर्भिः । मङ्गलाय शुभाय । क्षेमाय लब्ध-पालनाय । भवायोद्भवाय । अनन्त-सखो बल-भद्र-सहायः ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मङ्गलाय प्रेमप्-रदानाय । क्षेमाय केषाञ्चित् मुक्ति-दानाय । भवाय सम्पदे च । अनन्त-सखः बलभद्र-सहायः ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) : **मङ्गलाय केषाञ्चित् प्रेमानन्द-दानाय, क्षेमाय केषाञ्चिन्-मोक्ष-दानाय, भवाय केषाञ्चित् सम्पत्-प्रदानाय । अनन्त-सखः सङ्कर्षण-सहायः ॥३५॥

> **॥।**

॥ १.१४.३६ ॥ 

**यद् बाहु-दण्ड-गुप्तायां स्व-पुर्यां यदवोऽर्चिताः ।**

**क्रीडन्ति परमानन्दं महा-पौरुषिका इव ॥**

**श्रीधर-स्वामी (भावार्थ-दीपिका) : **अर्चिताः सर्वैः पूजिताः । परमानन्दं यथा भवति तथा । महा-पुरुषो विष्णुस् तदीया महापौरुषिका वैकुण्ठ-नाथानुचरा इव ॥३६॥

———————————————————————————————————————

**जीव-गोस्वामी (क्रम-सन्दर्भः) : **यद् इति । इवेति लौकिक-दृष्ट्या । एव अग्रेऽपि ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अर्चिता देवैर् अपि । महा-पौरुषिकाः वैकुण्ठनाथानुचरा इव महद्भिः पौरुषैर् विजयिन इवेति वा ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **महा-पौरुषिका महद्भिः पौरुषैर् जयिनः । तेन दीव्यति खनति जयति जितम् इति सूत्राढ्ढक् । इवेति वाक्यालङ्कारे ॥३६॥

> **॥।**

॥ १.१४.३७ ॥ 

**यत्-पाद-शुश्रूषण-मुख्य-कर्मणा**

**सत्यादयो द्व्य्-अष्ट-सहस्र-योषितः ।**

**निर्जित्य सङ्ख्ये त्रि-दशांस् तद्-आशिषो**

**हरन्ति वज्रायुध-वल्लभोचिताः ॥**

**श्रीधर-स्वामी (भावार्थ-दीपिका) : **यस्य पाद-शुश्रूषणम् एव मुख्यं तप-आदिभ्यः श्रेष्ठं यत् कर्म तेन । सत्यभामादयः सङ्ख्ये युद्धे श्री-कृष्ण-बलेन त्रि-दशा देवान् निर्जित्य । तद्-आशिषो देव-भोग्यान् पारिजातादीन् । वज्रायुधस्य वल्लभा शची तस्या उचिताः ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **निर्जित्य कृष्ण-बलेनैवेत्य् अर्थः । त्रिदशान् देवान् । तद्-आशिषः पारिजातादीन् । वज्रायुध-वल्लभा शची ॥३७ ॥

———————————————————————————————————————

**बलदेव-विद्यभूषणः (वैष्णवानन्दिनी) : **निर्जित्येति पत्युर् वलेनेति बोध्यं, त्रिदशान् देवान्, तदाशिषस् तद्-भोग्यान् पारिजातादीन् वज्रायुध-वल्लभा शची ॥३७॥

> **॥।**

॥ १.१४.३८ ॥ 

**यद् बाहु-दण्डाभ्युदयानुजीविनो**

**यदु-प्रवीरा ह्य् अकुतोभया मुहुः ।**

**अधिक्रमन्त्य् अङ्घ्रिभिर् आहृतां बलात्**

**सभां सुधर्मां सुर-सत्तमोचिताम् ॥**

**श्रीधर-स्वामी (भावार्थ-दीपिका) : **यद्-बाहु-दण्ड-प्रभावोपजीविनः सुधर्माम् अङ्घ्रिभिर् अधिक्रमन्ति स गोविन्दः सुखम् आस्ते इति गत-पञ्चम-श्लोकेनान्वयः ॥३८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अभ्युदयं प्रभावम् अनुजीवितुं शीलं येषां ते । आहृतां स्वर्ग-लोकाद् इत्य् अर्थः ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : **अभ्युदयं प्रभावम् ॥३८॥

> **॥।**

॥ १.१४.३९ ॥ 

**कच्चित् तेऽनामयं तात भ्रष्ट-तेजा विभासि मे ।**

**अलब्ध-मानोऽवज्ञातः किं वा तात चिरोषितः ॥**

**मध्वाचार्यः (भागवत-तात्पर्यम्) : **पूर्वं चिरोषितः ॥३९॥

———————————————————————————————————————

**श्रीधर-स्वामी (भावार्थ-दीपिका) : **इदानीं तस्यैव कुशलं पृच्छति—**कच्चिद्** इति षड्भिः । **अनामयम्** आरोग्यम् । **न लब्धो मानो** येन बन्धुभ्यः सकाशात् । किं वा, तैः प्रत्युत **अवज्ञातस्** तिरस्-कृतः । यतश् **चिरोषितो** बहु-कालं तत्र स्थितः ॥३९॥

———————————————————————————————————————

**जीव-गोस्वामी (क्रम-सन्दर्भः) : **कच्चिद् इति । तेषां मा भवत्व् अमङ्गलं किञ्चिद् अस्यैव भवत्व् इत्य् अपेक्षायां प्रकरणम् इदम् ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इदानीं किञ्चिद् अप्य् अवदतस् तस्यैव कुशलं पृच्छति—**कच्चिद्** इति षड्भिः । **अनामयम्** आरोग्यम् । बन्धुब्यः सकाशाद् अलब्धादरः प्रत्युतावज्ञातः **चिरोषितः** बहु-कालं तत्र स्थितः ॥३९॥

———————————————————————————————————————

**बलदेव-विद्यभूषणः (वैष्णवानन्दिनी) : **इदानीं तूष्णीम्-भूतस्यार्जुनस्यैव कुशलं पृच्छति—कच्चिद् इति षड्भिः ।  \
अनामयम् आरोग्यं बन्धुभ्योऽलव्धमानः प्रत्युत तैरवज्ञातः, चिरोषितस् तत्र बहुकालं स्थितः ॥३९॥

> **॥।**

॥ १.१४.४० ॥ 

**कच्चिन् नाभिहतोऽभावैः शब्दादिभिर् अमङ्गलैः ।**

**न दत्तम् उक्तम् अर्थिभ्य आशया यत् प्रतिश्रुतम् ॥**

**श्रीधर-स्वामी (भावार्थ-दीपिका) : अभावैर्** इति छेदः, प्रेम-शून्यैः । **अमङ्गलैः** पुरुषैः **शब्दादिभिर्नाभिहतो** न ताडितोऽस्ति किम् । यद् **वा**, **अर्थिभ्यः** किम् अपि दास्यामीति **नोक्तङ्किम्**? यद् वा, **आशया** सह यथा आशा भवति, तथा दास्यामीति **प्रतिश्रुतं** यत्, तन् न **दत्तं** किम् ? ॥४०॥

———————————————————————————————————————

**जीव-गोस्वामी (क्रम-सन्दर्भः) : **नाभिहतः किम् ? अपि त्व् अभिहत एवेत्य् अर्थः ॥४०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : अभावैः** प्रेम-शून्यैः **नाभिहतः** न ताडितोऽसि किम् ?**अर्थिभ्य** आशया प्राप्त्य्-**आशया** वर्तमानेभ्यो यद् दातुं प्रतिश्रुतं, तन् **नदत्तं**,**न** च **उक्तं** किम् अपि, मौनं कृतम् इति भावः ॥४०॥

———————————————————————————————————————

**बलदेव-विद्यभूषणः (वैष्णवानन्दिनी) : **अमङ्गलैः कठोरैः शब्दादिभिर् भावैर् अर्थैर् नाभि-हतस् ताडितो नासि किम्? अथवार्थिभ्यः प्राप्ताशया स्थितेभ्यो यद्-द्यतुं प्रतिश्रुतं तन् न दत्तं न चोक्तं किञ्चिं किम्? ॥४०॥

> **॥।**

॥ १.१४.४१ ॥ 

**कच्चित् त्वं ब्राह्मणं बालं गां वृद्धं रोगिणं स्त्रियम् ।**

**शरणोपसृतं सत्त्वं नात्याक्षीः शरण-प्रदः ॥**

**श्रीधर-स्वामी (भावार्थ-दीपिका) : **अन्यद् वा, **शरणागतं सत्त्वं** प्राणि-मात्रं न त्यक्तवान् असि किम् ? यतस् त्वं पूर्वं **शरण-प्रद** आश्रय-प्रदः ॥४१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **शरणोपसृतं शरणागतं सत्त्वं प्राणिनम् ॥४१॥

———————————————————————————————————————

**बलदेव-विद्यभूषणः (वैष्णवानन्दिनी) : **शरणोपसृतं शरणागतं सत्त्वं प्राणिनम् ॥४१॥

> **॥।**

॥ १.१४.४२ ॥ 

**कच्चित् त्वं नागमोऽगम्यां गम्यां वासत्-कृतां स्त्रियम् ।**

**पराजितो वाथ भवान् नोत्तमैर् नासमैः पथि ॥**

**श्रीधर-स्वामी (भावार्थ-दीपिका) : **अगम्याम् इति छेदः । निन्दितां स्त्रियं नागमः किं न गतवान् असि । असत्-कृतां मलैन-वस्त्रादिना नागमः किम् । नोत्त्मैर् अनुतम्मैर् समैर् इत्य् अर्थः । असमैर् अधमैर् वा किं न पराजितोऽसीत्य् अर्थः ॥४२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अगम्याम् इति छेदः । असत्कृतां मलिन-वस्त्रादिकाम् । असमैर् बलेनातुल्यैर् न्यूनैर् इत्य् अर्थः । तत्रापि नोत्तमैर् जात्यापि न श्रेष्ठैर् नीच-जातिभिर् इत्य् अर्थः ॥४२॥

———————————————————————————————————————

**बलदेव-विद्यभूषणः (वैष्णवानन्दिनी) : **अगम्याम् इति छेदः । असंस्कृतां मलिनाम्बरादिकाम् । असमैर् बलेनातुल्यैः । तत्रापि नोत्तमैर् अधम-जातिभिः ॥४२॥

> **॥।**

॥ १.१४.४३ ॥ 

**अपि स्वित् पर्य-भुङ्क्थास् त्वं सम्भोज्यान् वृद्ध-बालकान् ।**[^१२६]

**जुगुप्सितं कर्म किञ्चित् कृतवान् न यद् अक्षमम् ॥**

[^१२६]:
    अत्रऽउपदेक्षातिथि-वृद्धांश् च गर्भिण्य् आतुर-कन्यकाःऽ इत्य् अर्धम् अधिकं क्वचित् ।


**श्रीधर-स्वामी (भावार्थ-दीपिका) : **संभोजनार्हान् वृद्धान् बालकांश् च किंस्वित् पर्यभुङ्क्थाः त्यक्त्वा भुक्तवान् असि किम् । अक्षमं कर्तुम् अयोग्यं यत् तन् न कृतवान् असि किम् ॥४३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **परिर्वर्जने, वृद्धादीन् वर्जयित्वा भूक्तवान् असि । अक्षमम् अनुचितम् ॥४३॥

———————————————————————————————————————

**बलदेव-विद्यभूषणः (वैष्णवानन्दिनी) : **वृद्धादीन् परिवर्जयित्वाभुङ्था भुक्तवानसि किम्? अक्षमम् अनुचितम् ॥४३॥

> **॥।**

॥ १.१४.४४ ॥ 

**कच्चित् प्रेष्ठतमेनाथ हृदयेनात्म-बन्धुना ।**

**शून्योऽस्मि रहितो नित्यं मन्यसे तेऽन्यथा न रुक् ॥**

**श्रीधर-स्वामी (भावार्थ-दीपिका) : **नित्यं सदा प्रेष्ठतम् एव हृदये नान्तर् अङ्गेण स्व-बन्धुना श्री-कृष्णेन रहितः शून्योऽस्मीति मन्यसे । अन्यथा ते रुक् मनः-पीडा न घटेत ॥४४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, इता आशङ्कास् त्वयि न सम्भवन्ति । सम्भवति चेदम् इति नारदोक्तं स्मरन्न् आह कच्चिद् इति । नित्यं सदा प्रेष्ठतमेनात्मनो बन्धुन कृष्णेन रहितोऽहं हृदयेन चेतसा शून्यो मूर्च्छितोऽस्मीति मन्यसे आत्मानम् इति शेषः । सत्यं सत्यम् एतद् एव कारणं सत्यम् इति भावः । अन्यथा ते रुक् मनः-पीडा न घटते ॥४४॥

इति सारार्थ-दर्शिन्यां हर्षिण्यां भक्त-चेतसाम् ।

चतुर्दशश् च प्रथमे सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : **एतास् त्वया शङ्का नैव सम्भवन्ति, किन्त्व् इदं सम्भवेद् इति नारदोक्तिं स्मरन्न् आह—कच्चिद् इति । नित्यं सर्वदैव प्रेष्ठतमेनात्मनो बन्धुना कृष्णेन रहितोऽहं हृदयेन चेतसा शून्येऽस्मीत्य् आत्मानं मन्यसे किम्? अन्यथा ते रुक् मनःपीडा न सम्भवेत् ॥४४॥

इति श्री-वैष्णवानन्दिन्यां  प्रथम-स्कन्ध-टिप्पन्यां चतुर्दशोऽध्यायः ॥१४॥

**॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां दशम-स्कन्धे

युधिष्ठिर-वितर्को नाम

चतुर्दशोऽध्यायः

॥१.१४॥



**॥।**

> 

(१.१५)


## अथ पञ्चदशोऽध्यायः 


### अर्जुनाद् यदु-कुल-संहारं भगवतस् तिरोधानं च श्रुत्वा पाण्डवानां हिमालय-दिशि महा-प्रयाणम् ।

**॥ १.१५.१ ॥**

**सूत उवाच—**

**एवं कृष्ण-सखः कृष्णो भ्रात्रा राज्ञाविकल्पितः ।**

**नाना-शङ्कास्पदं रूपं कृष्ण-विश्लेष-कर्शितः ॥**

**श्रीधर-स्वामी (भावार्थ-दीपिका) :** 

कलि-प्रवेशम् आलक्ष्य धुरं न्यस्य परीक्षिति । \
आरुरोह नृपः स्वर्गम् इति पञ्चदशेऽब्रवीत् ॥

**कृष्णो**ऽर्जुनः **आविकल्पित** इति छेदः, **नाना-शङ्कास्पदं रूपम्** आलक्ष्य **विकल्पित** इत्य् अर्थः । प्रतिभाषितुं नाशक्नोत् [१.१५.२] इत्य् उत्तरेणान्वयः । तत्र हेतवः—**कृष्ण-विश्लेषेण कर्शितः** कृशः कृतः ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

श्रुत्वा नृपः पञ्चदशे विलापं

धनञ्जयस्याथ कलेः प्रवेशम् ।

आलक्ष्य राज्येष्व् अभिषिच्य पौत्रं

विरज्य भीमादि-युतः प्रतस्थे ॥

**कृष्णोऽ**र्जुनः** विकल्पितः** एवम्-भूतो वा त्वम् एवम्-भूतो वा इति विकल्प-विषयीकृतः । तत्र हेतुः—**नाना-शङ्कास्पदं रूपं** दधान इति शेषः । **कर्शितः** कृशः कृतः ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

विलापम् आकर्ण्य धनञ्जयस्य प्रविष्टम् आलक्ष्य कलिं विरक्तः । \
पौत्रं स्व-राज्ये विनिवेश्य राजा सहानुजः पञ्चदशे प्रतस्थे ॥

**कृष्णो**ऽर्जुनो **विकल्पितस्** त्वम् ईदृशो वेदृशो वेति विकल्प-विषयतां नीतः, यद् असौ **नाना-शङ्कास्पद-रूपं** धारयन्न् इति शेषः ॥१॥

> **॥।**

**॥ १.१५.२ ॥ **

**शोकेन शुष्यद्-वदन- हृत्-सरोजो हत-प्रभः ।**

**विभुं तम् एवानुस्मरन् नाशक्नोत् प्रतिभाषितुम् ॥**

**श्रीधर-स्वामी (भावार्थ-दीपिका) : शोकेन** हेतुना । **वदनं** च **हृच्** च ते एव **सरोजे** । **शुष्यती** वदन-हृत् सरोजे यस्य सः । **हता प्रभा** तेजो यस्य सः ॥२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : शोकेन** हेतुना **शुष्यन्ती** वदन-हृद्-रूपे **सरोजे** यस्य ॥२॥

> **॥।**

**॥ १.१५.३ ॥ **

**कृच्छ्रेण संस्तभ्य शुचः पाणिनामृज्य नेत्रयोः ।**

**परोक्षेण समुन्नद्ध- प्रणयौत्कण्ठ्य-कातरः ॥**

**श्रीधर-स्वामी (भावार्थ-दीपिका) : शुचः** शोकाश्रूणि यान्य् उद्गच्छन्ति, तानि **नेत्रयोर्** एव **संस्तभ्य** गलितानि च **पाणिना आमृज्य परोक्षेण** दर्शनागोचरेण श्री-कृष्णेन हेतुना **समुन्नद्धम्** अधिकं यत् **प्रेमौत्कण्ठ्यं,** तेन **कातरो** व्याकुलः सन् नृपम् इत्य् आह [४] इत्य् उत्तरेणान्वयः ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : शुचः** शोकाश्रूणि यान्य् उद्गच्छन्ति, तानि **नेत्रयोर्** एव **संस्तभ्य** गलितानि च **पाणिना आमृज्य परोक्षेण** परोक्षी-भूतेन कृष्णेन हेतुनेत्य् अर्थः ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : शुचः** शोकाश्रूणि **नेत्रयोः संस्तभ्य**, गलितानि च **पाणिना आमृज्य**, **परोक्षेण** दृग्-अगोचरेण कृष्णेन हेतुना ॥३॥

> **॥।**

**॥ १.१५.४ ॥ **

**सख्यं मैत्रीं सौहृदं च सारथ्यादिषु संस्मरन् ।**

**नृपम् अग्रजम् इत्य् आह बाष्प-गद्गदया गिरा ॥**

**श्रीधर-स्वामी (भावार्थ-दीपिका) : सख्यं** हितैषिताम् । **मैत्रीम्** उपकारिताम् । **सौहृदं** सुहृत्त्वं । **चात्** संबन्धितां च । **बाष्पेण** कण्ठावरोधाद् **गद्गदया** ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**जीव-गोस्वामी (प्रीति-सन्दर्भः २७१) : कृष्णो**ऽर्जुनः । **अविकल्पित** इति च्छेदः । **नाना-शङ्कास्पदं रूपम् आलक्ष्य** **विकल्पित** इत्य् अर्थः । **शुचः** शोकाश्रूणि **आमृज्य** च । **परोक्षेण** दर्शनागोचरेण श्री-कृष्णेन हेतुना । अत एवानिष्ट-शङ्काया अभावात् नात्र करुण-रसावकाशः । तद्-अभावश् चैषाम् ऐश्वर्य-ज्ञान-समुद्भाविनां भवत्य् एव इति । वञ्चितोऽहम् [भा।पु। १.१५.५] इत्य्-आदिकं वक्ष्यमाणं विलापम् ॥१-४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रेम्णा परस्पर-प्राणत्वं परस्पर-हितैषित्वं **सख्यम्** । **मैत्रीं** दास्य-मिश्रं सख्यम् । **सौहृदं** वात्सल्य-मिश्रं सख्यम् ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रेम्णा मिथः-प्राणत्वं **सख्यं**, दास्य-मिश्रं तन्-**मैत्री**, वात्सल्य-मिश्रं तत् **सौहृदम्** ॥४॥

> **॥।**

॥ १.१५.५ ॥

**अर्जुन उवाच—**

**वञ्चितोऽहं महा-राज हरिणा बन्धु-रूपिणा ।**

**येन मेऽपहृतं तेजो देव-विस्मापनं महत् ॥**

**श्रीधर-स्वामी (भावार्थ-दीपिका) : येन** मां वञ्चयता । **देवान् विस्मापयति** यत् ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : वञ्चितस्** त्यक्तः । **येन** मां त्यक्तवता **मम तेजोऽपहृतं**, तेन तद्-दत्तम् एव तेज इति भावः ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : वञ्चितः** प्रतारितः, यन् मां विहाय यादवान् नीत्वान्तर्दधे इति । **येन** **देव-विस्मापनं मे** **महत् तेजः अपहृतम्** ॥५॥

> **॥।**

**॥ १.१५.६ ॥ **

**यस्य क्षण-वियोगेन लोको ह्य् अप्रिय-दर्शनः ।**

**उक्थेन रहितो ह्य् एष मृतकः प्रोच्यते यथा ॥**

**श्रीधर-स्वामी (भावार्थ-दीपिका) : यस्य क्षण-वियोगेन** इत्य्-आदि **यच्**-छब्दानां तेनाहम् अद्य मुषित [१३] इति सप्तम-श्लोक-स्थेन तच्-छब्देन सम्बन्धः । प्रियस्याप्य् अप्रियत्वे दृष्टान्तः—**उक्थेन** प्राणेन । **एष** पित्रादिः ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : यस्य क्षण-वियोगेन** इत्य्-आदि । **यच्**-छब्दानां तेनाहम् अद्य मुषितः [१३] इति सप्तम-श्लोक-स्थेन तच्-छब्देनान्वयः । प्रियस्याप्य् अप्रियत्वे दृष्टान्तः **उक्थेन** प्राणेन । **एष** पित्रादिः ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : **यस्येति—यच्-छब्दानां तेनाहम् अद्य मुषितः इति [भा।पु। १.१५.१३] सप्तम-पद्य-स्थितेन तच्-छब्देन सम्बन्धः । **एष** **लोकः** । प्रियस्याप्रियत्वे दृष्टान्तः—यथा **उक्थेन** प्राणेन **रहितः** पित्रादिर् **मृतक** उच्यते, तद्वत् ॥६॥

> **॥।**

**॥ १.१५.७ ॥ **

**यत्-संश्रयाद् द्रुपद-गेहम् उपागतानां  \
राज्ञां स्वयंवर-मुखे स्मर-दुर्मदानाम् । \
तेजो हृतं खलु मयाभिहतश् च मत्स्यः \
सज्जीकृतेन धनुषाधिगता च कृष्णा ॥**

**श्रीधर-स्वामी (भावार्थ-दीपिका) : **श्री-कृष्णोपकारान् अनुस्मरति—**यत्-संश्रयाद्** इति दशभिः । **यस्य संश्रयाद्** बलात् **स्मरेण** कामेन **दुर्मदानाम्** अतिमत्तानां **तेजः** प्रभावो **हृतं** धनुर् ग्रहेणैव । पश्चात् तद्-धनुः **सज्जी-कृतं** च । तेन च **मत्स्यो** यन्त्रोपरि भ्रमन् विद्धः । ततस् तान् विजित्य [**कृष्णा चाधिगता**] द्रौपदी प्राप्ता च ॥७॥

———————————————————————————————————————

**कैवल्य-दीपिका : तत्रार्जुनः** ।** तत्र** द्रौपदी-स्वयंवरे । कृष्णोपकारं स्मरत्य् अर्जुनः—**यत् संश्रयाद्** इति ॥७॥** **[मु।फ। १३.१]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **यस्य आश्रयात्** स्वयंवरे **राज्ञां** तेजो हृत्वा [कृष्णा चाधिगता] द्रौपदी प्राप्ता ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **उपकारान् स्मरति—**यद्** इति दशभिः । मत्स्यो यन्त्रोपरि भ्रमन् निहतो विद्धः, **कृष्णा** द्रौपदी **चाधिगता** लब्धा ॥७॥

> **॥।**

**॥ १.१५.८ ॥ **

**यत्-सन्निधाव् अहम् उ खाण्डवम् अग्नयेऽदाम्**

**इन्द्रं च सामर-गणं तरसा विजित्य ।**

**लब्धा सभा मय-कृताद्भुत-शिल्प-माया**

**दिग्भ्योऽहरन् नृपतयो बलिम् अध्वरे ते ॥**

**श्रीधर-स्वामी (भावार्थ-दीपिका) : उ** इति विस्मये । **खाण्डवम्** इन्द्रस्य वनम् **अग्नयेऽदां** दत्तवान् अस्मि । खाण्डव-दाहे रक्षितेन **मयेन कृता** च **सभा लब्धाअद्भुत-शिल्प-**रूपा **माया** यसां सा । **ते अध्वरे **यागे राजसूये ॥८॥

———————————————————————————————————————

**कैवल्य-दीपिका : खाण्डव**-दहने । राजसूये च कृष्णोपकारं स्मरति—**यत्-सन्निधाव्** इति । **उ** अहो युधिष्ठिरः **अहम्** **अदां** दत्तवान् । **मयेन कृता अद्भुता शिल्प-माया** यस्यां सभायाम् ॥८॥** **[मु।फ। १३.२]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : उ** इति विस्मये । **खाण्डवम्** इन्द्रस्य वनम् । खाण्डव-दाहे रक्षितेन **मयेन कृता सभा लब्धा** । **अद्भुते शिल्प-माये** यस्यां सा **अध्वरे** राजसूये ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : उ** विस्मये । **खाण्डवम्** इन्द्रस्य वन-**महाग्नये**ऽ**दां **दत्तवान् अस्मि । खाण्डव-दाहे रक्षितेन **मयेन कृता** **सभा लब्धा**, अद्भूते शिल्प-माये यस्यां सा, अध्वरे राजसूये ॥८॥

> **॥।**

**॥ १.१५.९ ॥ **

**यत्-तेजसा नृप-शिरो-ऽङ्घ्रिम् अहन् मखार्थम्**

**आर्योऽनुजस् तव गजायुत-सत्त्व-वीर्यः ।**

**तेनाहृताः प्रमथ-नाथ-मखाय भूपा**

**यन्-मोचितास् तद् अनयन् बलिम् अध्वरे ते ॥**

**श्रीधर-स्वामी (भावार्थ-दीपिका) : **अनन्तर-श्लोको विगीतस् तथापि व्याखायते । **नृप-शिरः**-**स्वङ्घिर्** यस्य तं जरासन्धं **तवानुजो** भीमो **मखार्थमहन्** हतवान् । तन्-निर्जयं विना राजसूय-मखानुपपत्तेः । **गजायुतस्येव सत्त्वम्** उत्साह-शक्तिर् वीर्यं बलं च यस्य सः । तं हत्वा **प्रमथ-नाथो** महा-भैरवस् तस्य **मखाय** ये राजानस् **तेनाहृतास्** ते च यद् यस्मान् **मोचितास् तत्** तस्माद् तेऽ**ध्वरे बलिम् आनीतवन्तः** ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : नृपाणां** तत्-सजातीयानां प्राकृतानां **शिरस्** तु **अङ्घ्रिर्** यस्य तं जरासन्धम् । तव्**आनुजो** भीमः । **मखार्थं** तन्-निर्जयं विना राजसूय-मखानुपपत्तेः **गजायुतस्येवसत्त्वम्** उत्साह-शक्तिः वीर्यं बलं च यस्य सः । **प्रमथ-नाथो** भैरवस् तस्य **मखाय** ये राजानः **तेनाहृताः** यद्य् अस्मान् **मोचिताः** तस्मात् तेऽ**ध्वरे बलिम् आनीतवन्तः** ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : नृपाणां** तत्-सजातीयानां **शिरःस्व् अङ्घ्रिर्** यस्य, तं मगधेन्द्रं **तवानुजो** मद्-**आर्यो** भीमोऽ**हन्** । मखार्थं तद्-धननं विना मखासिद्धेः । कीदृशः? **गजायुतस्य** इव **सत्त्व-वीर्ये** उत्साह-बले यस्य सः । **तेन** मागधेन्द्रेण **प्रमथ-नाथ-मखाय** ये **भूपा आहृताः**, ते **यन्-मोचिताः**, **तत्** तेऽ**ध्वरे** **बलिम् अनयन्** ॥९॥

**॥।**

**॥ १.१५.१० ॥ **

**पत्न्यास् तवाधिमख-कॢप्त-महाभिषेक-**

**श्लाघिष्ठ-चारु-कवरं कितवैः सभायाम् ।**

**स्पृष्टं विकीर्य पदयोः पतिताश्रु-मुख्या**

**यस् तत्-स्त्रियोऽकृत हतेश-विमुक्त-केशाः ॥**

**मध्वाचार्यः (भागवत-तात्पर्यम्) : **यत्-**पदयोः पतिताश्रु-प्रधानः** । यैः **कवरं** **स्पृष्टं तत्-स्त्रियः** तत्-**पदयोः पतित्वाद्** एव । विमुक्त-केश्योऽन्य-कृतः ॥१०॥

———————————————————————————————————————

**श्रीधर-स्वामी (भावार्थ-दीपिका) : **यैः **कितवैर्** दुःशासनादिभिस् **तव पत्न्याः कवरं विकीर्य** उन्मुच्य **स्पृष्टम्** आकृष्टं तेषां **स्त्रियो हतेशाः ।** अत एव वैधव्याद् **विमुक्त-केशा** **अकृत** चकार । कथं-भूतं कवरम् ? **अधि मखं** राजसूयम् अधिकृत्य **कॢप्तो** रचितो यो **महाभिषेकः,** तेन **श्लाघ्यतमं** । **चारु** रम्यम्, यत्-स्मरणात् तदानीम् एवास्मत्-कृपया प्राप्तस्य श्री-कृष्णस्य मनने **पदयोः पतितान्य् अश्रूणि** मुखाद् यस्याः **पत्न्याः** । पद-शब्द-सापेक्षस्यापि **पतित**-शब्दस्य **अश्रु**-पदेन समासो नित्य-सापेक्षितत्वात् ॥१०॥

———————————————————————————————————————

**कैवल्य-दीपिका : पत्न्या** इति । **अधि मखं** राजसूयम् अधिकृत्य क्रमो रचितो यो **महाभिषेकः**, तेन **श्लाघिष्ठं** श्लाघ्यवत्तं यत् **चारु-कवरं** केश-पाशः **कितवैः** दुःशासनादिभिः **विकीर्य** उन्मुच्य **स्पृष्टं** **पतिताश्रु-मुखं** यस्याः, तया **पतितं पदयोः** सापेक्षत्वेऽपि समासः । तदानीम् एव स्मरणात् पुर-स्थितस्य कृष्णस्य पदयोः । **तत्-स्त्रियः** तेषां कितवानां स्त्रियः । **अकृत** कृतवान् । **हतैर् ईशैर्** हेतु-भूतैर् **विमुक्त-केशाः** ॥१०॥** **[मु।फ। १३.३]

———————————————————————————————————————

**जीव-गोस्वामी (क्रम-सन्दर्भः) : **यस् तव पत्न्याः सम्बद्धे तेषां कितवानां स्त्रियो हतेश-विमुक्त-केशा **अकृत** । कीदृश्याः ? **पत्न्याः कवरं विकीर्य** पश्चाद् वनान्तर्गतस्य कृष्णस्य पादयोः पतिताश्रु-मुख्याः । कीदृशं कवरम् ? **कितवैःस्पृष्टंद्यूत-सभायाम् **आकृष्टम् इति योज्यम् ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यैः **कितवैर्** दुःशासनादिभिस् तव पत्न्या **अधि-मखं** राजसूये **कृत-महाभिषेकेण** प्रशस्तं कवरं **विकीर्य**उन्मुच्य **स्पृष्टम्** आकृष्टम् । तेषां **स्त्रियो हतेशा** अत एव वैधव्याद् **विमुक्त-केशाश्** च **अकृत** । यस् तवानुज इति पूर्वस्यैवानुषङ्गः । कीदृश्याः ? स्मरणात् प्राप्तस्य कृष्णस्य नमने **पदयोः पतितानि अश्रूणि मुखाद्** यस्याः । पद-शब्द-सापेक्षस्यापि पतित-शब्दस्य अश्रु-पदेन समासो नित्य-सापेक्षत्वात् । पदयोः पतिता चासौ अश्रु-मुखी चेति, तस्या इति वा ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : **यैः **कितवैर्** दुःशासनाद्यैस् **तव पत्न्याः** **कवरं विकीर्य** उन्मुच्य **स्पृष्टम्** आकृष्टं, तेषां **स्त्रियो हतेशाः**, तत एव वैधव्यान् **मुक्त-केशाश् चाकृत** चकार तवानुज [९] इति पूर्वस्यैवानुषङ्गः । **कवरं** कीदृशम् ? इत्य् आह—**अधि मखं** राजसूयम् अधिकृत्य **कॢप्तो** यो **महाभिषेकः,** तेन **श्लाघिष्ठं चारु रम्यं** च । **पत्न्याः** कीदृश्याः? तदा स्मरणात् प्राप्तस्य कृष्णस्य प्रणामे **पदयोः** **पतितान्य् अश्रूणि मुखाद्** यस्याः । पद-शब्द-सापेक्षस्यापि पतित-शब्द्याश्रु-पदेन समासः, समस्तस्य असमस्तेन नित्याकाङ्क्षणे सङ्गतिर् इति वचनात् ॥१०॥

> **॥।**

**॥ १.१५.११ ॥ **

**यो नो जुगोप वन एत्य दुरन्त-कृच्छ्राद्**

**दुर्वाससोऽरि-रचिताद् अयुताग्र-भुग् यः ।**

**शाकान्न-शिष्टम् उपयुज्य यतस् त्रि-लोकीं**

**तृप्ताम् अमंस्त सलिले विनिमग्न-सङ्घः ॥**

**श्रीधर-स्वामी (भावार्थ-दीपिका) : **शिष्याणाम्** अयुतस्याग्रे** तत्-पङ्क्तौ भुङ्क्ते यस् तस्माद् **दुर्वाससो** हेतोर् **अरिणा** दुर्योधनेन **रचितं** यद् **दुरन्तं कृच्छ्रं** शाप-लक्षणं, तस्मात् सकाशान् **नो**ऽस्मान् **वनम् एत्य जुगोप** । किं कृत्वा ? **शाकम्** एव **अन्नं** तस्मिन्न् एव पात्रेऽवि**शिष्टमुपयुज्य** जग्ध्वा । यत उपयोगात् **सलिलेविनिमग्नो** मुनीनां **सङ्घस्त्रिलोकीं तृप्ताम् अमंस्त** । 

एवं हि भारते कथा—कदाचिद् दुर्वासा दुर्योधनेनातिथ्यं कृतम् । तेन च परितुष्टेन "वरं वृणीष्व" इत्य् उक्ते, दुर्वाससः शापात् पाण्डवा नश्येयुर् इति मनसि विधाय दुर्योधनेनोक्तम्—"युधिष्ठिरोऽस्मत्-कुल-मुख्यः । अतस् तस्यापि भवतैवम् एव शिष्यायुत-सहितेनातिथिना भवितव्यम्, किं तु द्रौपदी यथा क्षुधा न सीदेत्, तथा तस्यां भुक्तवत्यां तद्-गृहं गन्तव्यम्" इति । ततश् च तथैव दुर्वाससि प्राप्ते परमादरेण युधिष्ठिरेण "माध्याह्निकं कृत्वा आगम्यताम्" इति विज्ञापितो मुनि-सङ्घोऽधमर्षणाय जले निममज्ज । तत्र चिन्तातुरया द्रौपद्या स्मृत-मात्रः श्री-कृष्णोऽङ्क-स्थां रुक्मिणीं हित्वा तत्-क्षणम् एव भक्त-वत्सलतया चागतः । तया चावेदिते वृत्तान्ते भगवतोक्तं—"हे द्रौपदि ! अहं च बुभुक्षितोऽस्मि । प्रथमं मां भोजयति" । तया चातिलज्जयोक्तं—स्वामिन्, मद्-भोजन-पर्यन्तम् अक्षयम् अप्य् अन्नं सूर्य-दत्त-स्थाल्यां मया च सर्वान् संभोज्य भुक्तम्, अतो नास्त्य् अन्नम्" इति । तथाप्य् अतिनिर्बन्धेन स्थालीम् आनाय्य तत्-कण्ठ-लग्नं किंचिच् छाकान्नं प्राश्योक्तम् "अनेन विश्वात्मा भगवान् प्रीयताम्" । "अथ भोक्तुं मुनि-सङ्घम् आह्वय" इति भीमं प्रहितवान् । स च तावतातितृप्तो वृथा-पाक-भयेन पलायित इति ॥११॥

———————————————————————————————————————

**कैवल्य-दीपिका : **दुर्वाससः शापे कृष्णोपकारं स्मरति—**यो नो जुगोप** इति । **वन**-वासस् तावत् कृच्छ्रं, तत्रापि **दुर्वाससा** **दुरन्तं कृच्छ्रम्** । स च **अरिणा** दुर्योधनेन **रचितः** । वन-वास-स्थान् पाण्डवान् युधिष्ठिर-द्रौपदी-भोजनानतरं "याचस्व इति प्रार्थितः यावद् द्रौपदी न भुङ्क्ते तावद् अक्षयम् अन्नम्" इति हि सूर्येण वरो दत्तः । **यो** दुर्वासा **अयुताग्र-भुक् **शिष्याणाम् अयुतस्याग्रे भुङ्क्ते । किं कृत्वा कृष्णो जुगोप ? **शाकान्न-शिष्टम् उपभुज्य** तदानीम् एव द्रौपदी-स्मरणाद् आगत्य शाक-रूपस्यान्नस्य यच् छिष्टं पात्रे लग्नं, तत् स्वयं भुक्त्वा यतो भोजनाद् दुर्वासाः **त्रिलोकीं** **तृप्ताम् अमंस्त** । न केवलम् आत्मानं “स-शिष्यं तु सलिले स्नात्वा भोक्तुम् आगच्छत” इति युधिष्ठिर-वचनाद् यत्र स्नातुं गतः, तत्र कीदृशः विनिमग्नः शिष्य-सहितः आत्मा यस्य स तथा ॥११॥** **[मु।फ। १३.४]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : दुर्वाससो** हेतोर् **अरिणा रचितं** यद् **दुरन्तं कृच्छ्रं** शाप-लक्षणम्, तस्मात् सकाशान् **नो**ऽस्मान् **वने एत्य जुगोप** । यः शिष्याणाम् अयुतस्य अग्रे अग्र-पङ्क्तौ भुङ्क्ते । **शाकम् एवान्नं** तस्मिन् पात्रेऽव**शिष्टम्** **उपयुज्य** जग्ध्वा, **यत** उपयोगात् **सलिले विनिमग्नो** मुनीनां **सङ्घास् त्रिलोकीं तृप्ताम् अमंस्त** । 

एवं हि भारते कथा—कदाचिद् दुर्वाससो दुर्योधनेनातिथ्यं कृतम् । तेन च परितुष्टेन "वरं वृणीष्व" इत्य् उक्ते, "दुर्वाससः शापात् पाण्डवा नश्येयुः" इति मनसि विधाय दुर्योधनेनोक्तम्—"युधिष्ठिरोऽस्मत्-कुल-मुख्यः, अतस् तस्यापि भवतैवम् एव शिष्यायुत-सहितेनातिथिना भवितव्यम्, किं तु द्रौपदी यथा क्षुधया न सीदेत्, तथा तस्यां भुक्तवत्यां तद्-गृहं गन्तव्यम्" इति । ततश् च तथैव दुर्वाससि प्राप्ते परमादरेण युधिष्ठिरेण "माध्याह्निकं कृत्वा आगम्यताम्" इति विज्ञापितो मुनि-सङ्घोऽघ-मर्षणाय जले निममज्ज । तत्र चिन्तातुरया द्रौपद्या स्मृत-मात्रः श्री-कृष्णोऽङ्क-स्थां रुक्मिणीं हित्वा तत्-क्षणम् एव भक्त-वत्सल आगतः । तया चावेदिते वृत्तान्ते भगवतोक्तं—"हे द्रौपदि ! अहं च बुभुक्षितोऽस्मि । प्रथमं मां भोजय" इति । तया चातिलज्जयोक्तं—"अहो मदीयम् अभाग्यं भाग्यं च, यतस् त्रैलोक्य-नाथो यज्ञ-पुरुषो मद्-गृहम् आगतो भोजनं प्रार्थयति" इति मनसि विधायोक्तं—"स्वामिन् ! मद्-भोजन-पर्यन्तम् अक्षय्यम् अन्नं सूर्य-दत्त-स्थाल्यां मया च सर्वान् भोजयित्वा भुक्तम्, अतो नास्त्य् अन्नम्" इत्य् अश्रु-पातं चकार । तथाप्य् अतिनिर्बन्धेन पाक-स्थालीम् आनय्य तत्-कण्ठ-लग्न-शाकान्नं प्राश्योक्तं "भोक्तुं मुनि-सङ्घम् आह्वय" इति । अथ भीमं च प्रहितवान् । भीमेन गत्वोक्तं—"स्वामिन् ! भोजनार्थम् आगम्यताम् । कथं विलम्बं क्रियते ?" स च तावता अतितृप्तः वृथा-पाक-भयात् पलायित इति ॥११॥

———————————————————————————————————————

**बलदेव-विद्यभूषणः (वैष्णवानन्दिनी) **: **यो वनम् एत्य दुर्वाससो** हेतोर् **अरिणा** दुर्योधनेन **रचिताच्** छाप-रूपाद् **दुरन्त-कृच्छान्** **नो**ऽस्मान् **जुगोप** रक्षितवान् । कीदृशो दुर्वासाः? **अयुताग्र-भुक्** शिष्यायुत-पङ्क्तौ यो भुङ्क्ते । किं कृत्वा जुगोप? इत्य् अत्राह—**शाकान्न-शिष्टम् उपयुज्य **इति । **यतः** शिष्ट-शाकान्नोपयोगात् **सलिले विनिमग्नो** मुनीनां **सङ्घस्** **त्रिलोकीं तृप्ताम् अमंस्त** । 

एवम् आख्यायिका भारतेऽस्ति—आतिथ्येन परितुष्टो दुर्वासा "वरं वृणीष्व" इति दुर्योधनम् उवाच। तेन च "एतत्-कोपात् पाण्डवा विनश्येयुः" इति विचार्य, "अस्मन्-मुख्यस्य युधिष्ठिरस्यापि आतिथ्यम् अयुत-शिष्येण भवता ग्राह्यं, किन्तु पाञ्चाली यथा क्षुत्-पीडिता न स्यात् तस्यां भुक्तवत्यां गन्तव्यम्" इति वृतम् । तथैव दुर्वाससि प्राप्तेऽत्यादरेण नृपेण "माध्याह्निकं विधायागम्यताम्" इत्य् उक्तः । स-शिष्य-गणः स मुनिर् अघमर्षणाय जले न्यमज्जत् । ततश् चिन्तातुरया पाञ्चाल्या स्मृत-मात्रो हरिर् आगत्य श्रुत-वृत्तान्तोऽपि क्षुधितोऽस्मि भोजय माम् इत्य् उक्तवान् । तया चातिलज्जितया भगवन् मद्-भोजनात् पूर्वं रविदत्तायां स्थाल्यां सर्वं स्याद् अहन्तु सर्वान् भोजयैत्वा भुक्तवती, अतः किञ्चित्-तत्र नास्तीत्युक्तोपि अतिनिर्बन्धादानीतायां तस्यां शाकलेशं प्राप्तं प्राश्य विश्वात्म् आहं तृप्तोऽस्मीत्य् उत्त्वा तस्यां आहूयतां मुनि-सङ्घ इत्य् उक्तवान् । स च विश्वान्तर्वर्तित्वात्-तावता तृप्तो वृथा पाक-भयात् पलाय गत इति ॥११॥

> **॥।**

**॥ १.१५.१२ ॥ **

**यत्-तेजसाथ भगवान् युधि शूल-पाणिर्**

**विस्मापितः स-गिरिजोऽस्त्रम् अदान् निजं मे ।**

**अन्येऽपि चाहम् अमुनैव कलेवरेण**

**प्राप्तो महेन्द्र-भवने महद्**[^१२७]**-आसनार्धम् ॥**

[^१२७]:
    अत्र महद् इति पृथक् पदं युक्तम् । अन्यथाऽआन्महतऽ इत्य् आत्वापत्तिः स्यात् । आर्षत्वात् तद्-अभावे महत्य् आसने इत्य् अप्य् अन्वेतुं शक्यम् ।


**श्रीधर-स्वामी (भावार्थ-दीपिका) : गिरिजा-सहितो विस्मापितः** सन् **निजं** पाशुपतम् **अस्त्रम्** । **अन्येऽपि** लोकपाला निजान्य् अस्त्राण्य् अदुः । अन्यद् अप्य् आश्चर्यम् आह—**अमुना** इति । **महत** इन्द्रस्य **आसनार्धम्** ॥१२॥

———————————————————————————————————————

**कैवल्य-दीपिका : **दिव्यास्त्र-लाभे कृष्णोपकारं स्मरति श्लोक-द्वयेन—**यत्-तेजसा** इति । **अन्येऽपि** लोक-पाला निजान्य् अस्त्राण्य् अदुः । अहं च **महेन्द्रस्य** **आसनार्धम्** **प्राप्तः** ॥१२॥** **[मु।फ। १३.५]

———————————————————————————————————————

**जीव-गोस्वामी (क्रम-सन्दर्भः) : यत्-तेजसा** इति । पूर्ववल् लौकिक-लीला-मयत्वेनैव ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : गिरिजया** दुर्गया **सहितः विस्मापितः** सन् **निजं** पाशुपतम् **अस्त्रम्** । अन्येऽपि लोकपालाः निजास्त्राण्य् अदुः । **महत** इन्द्रस्य **आसनार्धम्** ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : स-गिरिजः** स-दुर्गः **शूलपाणिः** शिवो **विस्मितः** सन् **निजम् अस्त्रं** पाशुपतं **मेऽदात्** । **अन्ये च** लोकपाला निजान्य् अस्त्राण्य् अदुः, **महत** इन्द्रस्य **आसनार्धम्** ॥१२॥

**॥।**

**॥ १.१५.१३ ॥ **

**तत्रैव मे विहरतो भुज-दण्ड-युग्मं**

**गाण्डीव-लक्षणम् अराति-वधाय देवाः ।**

**सेन्द्राः श्रिता यद्-अनुभावितम् आजमीढ**

**तेनाहम् अद्य मुषितः पुरुषेण भूम्ना ॥**

**श्रीधर-स्वामी (भावार्थ-दीपिका) : तत्रैव** स्वर्गे क्रीडितो **गाण्डीवं लक्षणं** चिह्नं यस्य तत् । **अरातयो** निवात-कवचा दैत्याः, तेषां वधार्थम् आश्रितवन्तः । येन **अनुभावितं** प्रभाव-युक्तं कृतम् । हे **आजमीड** युधिष्ठिर । **तेनमुषितो** वञ्चितोऽस्मि । **भूम्ना** निज-महिमावस्थानेन ॥१३॥

———————————————————————————————————————

**कैवल्य-दीपिका : तत्र** इति । **तत्रैव** स्वर्गे । **अरातयो** निवात-कवच-नामानो दैत्याः । **यद्-अनुभावितं** येन कृष्णेन प्रभाववत् कृतम् । **भुज-दण्ड-युग्मं** **श्रिताः** शरणं जग्मुः। हे **आजमीढ** ! युधिष्ठिर ! **तेन** इत्य्-आदि सर्व-वाक्य-शेषः । **भूम्ना** अपरिच्छिन्नेन वाप्य् अभिव्यञ्जकं विना न दृश्यत इति **मुषितत्वम्** । अस्मद्-आदि-देहानां त्व् अनुमापकत्वम् । न तु कृष्ण-तदेहवः प्रत्यक्षत्वापादकत्वम् ॥१३॥** **[मु।फ। १३.६]

———————————————————————————————————————

**जीव-गोस्वामी (क्रम-सन्दर्भः) : भूम्ना** सर्वतो महत्तमेन ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : अरातयो** निवात-कवचादयो दैत्याः, तेषां **वधाय** । **येन** कृष्णेन **अनुभावितं** प्रभाव-युक्तं कृतम् । **भूम्ना** अतिशयेन **अहं** **मुषितस्** त्यक्तः ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : तत्रैव** इन्द्र-लोके **विहरतो मे** **भुज-दण्ड-युग्मं** सेन्द्रा **देवा** **अरातीनां** निवातक-वचादीनां **वधाय** **आश्रिताः** । कीदृशं तद्-युग्मं? **येन** कृष्णेन **अनुभावितं** योजित-प्रभावम्, **तेन** **पुरुषोत्तमेन अहम् अद्य मुषितो** वञ्चितः ॥१३॥

**॥।**

**॥ १.१५.१४ ॥ **

**यद्-बान्धवः कुरु-बलाब्धिम् अनन्त-पारम्**

**एको रथेन ततरेऽहम् अतीर्य-सत्त्वम् ।**

**प्रत्याहृतं बहु धनं च मया परेषां**

**तेजास्पदं मणिमयं च हृतं शिरोभ्यः ॥**

**श्रीधर-स्वामी (भावार्थ-दीपिका) : यद्-बान्धव** इत्य्-आदि-श्लोक-त्रयस्यापि तेन मुषितोऽहम् [१३] इति पूर्वेणैव संबन्धः । श्री-कृष्ण-**बान्धव एक** एव **अहं** कौरव-सैन्याब्धिं **नास्त्य् अन्तो** गाम्भीर्येण, **पारं** च देशतो यस्य तं **ततरे** तीर्णवान् उत्तर-गो-ग्रहे । **अतीर्याणि** दुस्तराणि **सत्त्वानि** तिमिङ्गिलादीनि भीष्मादि-रूपाणि यस्मिन् । परैर् नीतं गो-**धनं प्रत्याहृतम्** । **परेषां** च शिरोभ्यः सकाशात् **तेजास्पदं** प्रभावस्यास्पदम् उष्णीष-रूपं **मणिमयं** मुकुट-रत्न-रूपं च **बहु-धनं** तान् मोहनास्त्रेण मोहयित्वा **हृतम्** । यद्-बान्धवेन **मया** ॥१४॥

———————————————————————————————————————

**कैवल्य-दीपिका : **गो-ग्रहणे कृष्णोपकारं स्मरति—**यद्-बान्धव** इति । **यद् बान्धवः** कृष्ण-सहायः । **अनन्त**-गाम्भीर्यस्यावधिः **पारो** विस्तारस्य यस्य तम् । **ततरे** तीर्णवान् । **अनार्य-सत्त्वम्** हिंस्र-गजादिकम् । पुरु **बहु धनम्** । **परैर् आहृतं** गो-धनं **परेषां** च **मणिमयं** मुकुटादि **धनं च** **हृतम्** । तद् धि **तेजास्-पदं **तद्-धरणे तेजो-हरणात् ॥१४॥** **[मु।फ। १३.७]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यः श्री-कृष्ण एव **बान्धवो** यस्य सोऽहम् एक एव कुरु-सैन्याब्धिं **ततरे** तीर्णवान् उत्तर-गो-ग्रहे । नास्त्य् अन्तो गाम्भीर्येण पारं च देशतो यस्य तम् । **अतीर्याणि** दुस्तराणि सत्त्वानि भीष्मादि-तिमिङ्गिलादीनि यस्मिंस् तम् । गो-**धनं प्रत्याहृतम्** । तथा तान् मोहनास्त्रेण मोहयित्वा शिरोभ्यः सकाशात् तेजस्पदम् उष्णीषं च **हृतम्** ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : **उत्तर-गो-ग्रहे य एव बान्धवो यस्य सोऽहम् एक एव रथेन कुरु-सैन्याद्धिं ततरे तीर्णवान् गाम्भीर्याद्-विस्तीर्णत्वाच्-चान्तपार-शून्यम् । अतार्याणि सत्त्वानि भीष्म-द्रोणादि-रूप-तिमिङ्गिलादीनि यत्र तत् । विराट-राजस्य गो-धनं मया प्रत्याहृतं, परेषां मोहनास्त्रेण मोहितानां शिरोभ्यस् तेजम्पदम् उष्णीषं च हृतम् ॥१४॥

यद्-बान्धवः कुरु-बलाब्धिम् अनन्त-पारम्

एको रथेन ततरेऽहम् अतीर्य-सत्त्वम् ।

प्रत्याहृतं बहु धनं च मया परेषां

तेजास्पदं मणिमयं च हृतं शिरोभ्यः ॥

> **॥।**

**॥ १.१५.१५ ॥ **

**यो भीष्म-कर्ण-गुरु-शल्य-चमूष्व् अदभ्र-**

**राजन्य-वर्य-रथ-मण्डल-मण्डितासु ।**

**अग्रे-चरो मम विभो रथ-यूथपानाम्**

**आयुर् मनांसि च दृशा सह ओज आर्च्छत् ॥**

**श्रीधर-स्वामी (भावार्थ-दीपिका) :** **अदभ्रा** अनल्पा ये **राजन्य-वर्यास्** तेषां **रथ-मण्डलैर्** **मण्डितासु** भीष्मादीनां **चमूषु** सारथि-रूपेण ममागोचरः सन् । हे **विभो** ! तेषां **रथ-यूथपानाम् आयुर्**-आदीन् यो **दृशा** दृष्ट्यैव **आर्च्छत्** हृतवान् । **मनांसि** इत्य् उत्साहादि-शक्तिम् । **सह** बलम् । **ओजः** शस्त्रादि-कौशलम् ॥१५॥

———————————————————————————————————————

**कैवल्य-दीपिका :** कुरुक्षेत्र-युद्धे कृष्णोपकारं स्मरति—**यो भीष्म** इति श्लोक-त्रयेण । **दृशा** दर्शनेन । **आर्च्छद्** आकृष्टवान् ।  **आयुर् मनांसि सह ओजश्** च सह । कर्मेन्द्रियाणां शक्तिः मनांसि त्रीण्य् अन्तः-करणानि ॥१५॥ [मु।फ। १३.८]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : अग्रे-चरः** सारथि-रूपेणाग्रे स्थितः सन्, हे **विभो**! स्वाचिन्त्य-प्रभावेण **आयुः** प्रारब्ध-कर्म स्व-सौन्दर्येण **भीष्मादीनां** तेषां **मनांसि** स्व-सामर्थ्य-ज्ञापनेन **सहो** मनः-पाटव-लक्षणं युद्धोत्साहं तेज इन्द्रिय-पाटव-लक्षणं शस्त्रादि-ग्रहण-सामर्थ्यं **दृशा** स्व-दृष्ट्यैव **आर्च्छत्** जहार ॥१५॥

———————————————————————————————————————

**बलदेव-विद्यभूषणः (वैष्णवानन्दिनी) : **हे विभो महाराज! अदभ्राणाम् अनल्पानां राजन्य-वर्याणां रथ-मण्डलैर् मण्डितासु भीष्मादीनां चमूषु ये मम सारथिः सन्न् अग्रेसरस् तेषां रथ-युथपानां सेनापतीनाम् आयूर् आदीनि दृशैवार्च्छत् जहार, स्वाचिन्त्य-शक्त्या आयुर् आरब्ध-कर्म स्व-सौन्दर्षेण भीष्मादीनां मनांसि, स्वसामर्थ्य-ज्ञापनेन सहो मनः-पाटव-रूप-युद्धोत्साहम्, ओजः करण-पाटव-रूप-शस्त्रादि-ग्रहण-सामर्थ्यम् ॥१५॥

> **॥।**

**॥ १.१५.१६ ॥ **

**यद्-दोःषु मा प्रणिहितं गुरु-भीष्म-कर्ण-**

**नप्तृ-त्रिगर्त-शल्य-सैन्धव-बाह्लिकाद्यैः ।**

**अस्त्राण्य् अमोघ-महिमानि निरूपितानि**

**नोपस्पृशुर् नृहरि-दासम् इवासुराणि ॥**

**श्रीधर-स्वामी (भावार्थ-दीपिका) : यस्य दोःषु** भुजेषु **मा **मां **प्रणिहितं** स्थापितं तैर् एव **गुर्व्-आदिभिर् निरूपितानि** प्रयुक्तान्य् **अस्त्राणिन स्पृशन्ति स्म** । **गुरुर्** द्रोणः । **त्रिगर्तस्** त्रिगर्त-देशाधिपतिः सुशर्मा । **शलः** शल्यः । **सैन्धवः** सिन्धु-देशाधिपतिर् जयद्रथः । **बाह्लिकः** शन्तनोर् भात्रा । **अमोघो महिमा** येषां तथा-भूतान्य् अपि । पाठान्तरे[^१२८]ऽपि स एवार्थः । प्रतीकाराकरणेऽप्य् अस्पर्शे दृष्टान्तः—**नृहरि-दासं** प्रह्लादम् इवेति ॥१६॥

[^१२८]:
    ‘अमोघ-महितानिऽ इत्य् एवं-रूपे ।


———————————————————————————————————————

**कैवल्य-दीपिका :** कुरुक्षेत्र-युद्धे कृष्णोपकारं स्मरति—**यो भीष्म** इति श्लोक-त्रयेण । **दृशा** दर्शनेन । **आर्च्छद्** आकृष्टवान् ।  **आयुर् मनांसि सह ओजश्** च सह । कर्मेन्द्रियाणां शक्तिः मनांसि त्रीण्य् अन्तः-करणानि ॥१६॥ [मु।फ। १३.९]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : यस्य दोःषु** भूजेषु **मा** मां **प्रणिहितं** स्थापितं तेनैवेत्य् अर्थः, **गुर्व्-आदिभिर्निरूपितानि** प्रयुक्तानि **अस्त्राणि न स्पृशन्ति स्म** । **गुरुर्** द्रोणः । **नप्ता** भूरिश्रवाः । **त्रिगर्तः** त्रिगर्त-देशाधिपतिः सुशर्मा । **शलः** शल्यः । **सैन्धवः** सिन्धु-देशाधिपतिः जयद्रथः । **बाह्लीकः** शन्तनोर्भ्राता, **अमोघ-महिमणि**"महितानि च" इति पाठश् च । प्रतीकाराकरणेऽप्य् अस्पर्शे दृष्टान्तः—**नृहरि-दासं** प्रह्लादम् इवेति ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : यस्य दोःषु** भुजेषु **प्रणिहितं** तेनैव स्थापितं मां गुर्व्-आदिभिर् **निरूपितानि** प्रयुक्तान्य् **अस्त्राणि** **नोपस्पृशुः** । **अमोघो महिमा** येषां, तादृशान्य् अपि । **गुरुर्** द्रोणः । **त्रिगर्तः** सुशर्मा, शलः **शल्यः,** **सैन्धवो** जयद्रथः, **वाह्लीकः** शन्तनोर् भ्राता । तत्र दृष्टान्तः—**आसुराणि शस्त्राणि** **नृहरिदासं** प्रह्लादम् **इव** ॥१६॥

> **॥।**

**॥ १.१५.१७ ॥ **

**सौत्ये वृतः कुमतिनात्मद ईश्वरो मे**

**यत्-पाद-पद्मम् अभवाय भजन्ति भव्याः ।**

**मां श्रान्त-वाहम् अरयो रथिनो भुवि-ष्ठं**

**न प्राहरन् यद्-अनुभाव-निरस्त-चित्ताः ॥**

**श्रीधर-स्वामी (भावार्थ-दीपिका) : **स्वापराधम् अनुस्मरन् सन्तप्यमान आह । **सौत्ये** सारथ्ये **कुमतिना मे** मया स **वृतः** । कुमतिमत्त्वम् एवाह—**आत्म-द** इत्य्-आदिना । **अभवाय** मोक्षाय । **भव्याः** श्रेष्ठाः । **श्रान्ता वाहा** अश्वा यस्य तं माम् । जयद्रथ-वधे हि जल-पानं विनाश्वाः श्रान्ताः, ततो रथाद् अवतीर्य बाणैर् भुवं भित्त्वा मया जलं संपादितम् । तदा **यस्यानुभावेननिरस्त-चित्ता अरयो मां** न प्रहृतवन्तः स सौत्ये वृत इति कुमतित्वम् ॥१७॥

———————————————————————————————————————

**कैवल्य-दीपिका :** **सौत्य** इति । **सौत्ये** सारथित्वे **मे** मया **कुमतिना वृतः** । स **ईश्वर** आत्मानम् ईश्वरत्वं वृतो **ददाति** भजन्ति च **भव्याः** । **अभवाय** **यस्य** **पाद-पद्मम्** **यस्यानुभावेन निरस्त-चिन्ता** उन्मनीकृता **अरयो न प्राहरन्** । स सूतः कृतः । आत्मानं निन्दति ॥१७॥ [मु।फ। १३.१०]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद्-विरहेण तद्-ऐश्वर्य-स्मृत्या दास्य-भावस्यैवोदयात् स्वाभाविकस्य सख्य-भावस्यापलापात् तत्-कार्य-सारथ्यादिकम् अपराधत्वेन निश्चिन्वन् अनुतप्यमान आह—**सौत्ये** सारथ्ये **अभवाय** मोक्षाय **भव्या भजन्ति** अहन्त्व-भव्यस् तम् एव भजनम् अकारयम् । एतावद् अपराधवत्य् अपि मयि तस्य दयां शृण्वत्य् आह—**श्रान्ता वाहा** अश्वा यस्य तं **मां** जयद्रथ-वधे हि जल-पानं विना अश्वाः श्रान्ताः, ततो रथाद् अवतीर्य बाणैर् भुवं भित्त्वा जलं सम्पादितं मया तदा **यस्यानुभावेन निरस्त-चित्ता अरयो न प्राहरन्** ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **विच्छेदोदित-दैन्येन दास्योदयात् सख्य-कार्य-सारथ्यादिकम् अपराधत्वेन संभाव्यानुतप्यमानः प्राह—**सौत्ये** इति । **कुमतिना** मया **य ईश्वरः सौत्ये** सूत-कर्मणि सारथ्ये **वृतः** । **अभवाय** मोक्षाय, अहन्त्व-**भव्यो** यत्, तम् एव भजनम् अकारयम् इति भावः । एवम् अपराधिन्य् अपि मयि तस्य कारुण्यं शृण्व् इत्य् आह—**श्रान्ता वाहा** यस्य तं **मां** **भुविष्ठं** जयद्रथ-वधे रथाद् अवतीर्य श्रान्ताश्व-जल-पानाय बाणैर् भुवं भित्त्वा सम्पादित-जलं **रथिनोऽरयो** **न प्राहरन्** । कुतः? इत्य् अत्राह—**यद्** इति ॥१७॥

> **॥।**

**॥ १.१५.१८ ॥ **

**नर्माण्य् उदार-रुचिर-स्मित-शोभितानि**

**हे पार्थ हेऽर्जुन सखे कुरु-नन्दनेति ।**

**सञ्जल्पितानि नर-देव हृदि-स्पृशानि**

**स्मर्तुर् लुठन्ति हृदयं मम माधवस्य ॥**

**श्रीधर-स्वामी (भावार्थ-दीपिका) : **हे **नर-देव** !**उदारं** गम्भीरं **रुचिरं** च यत् **स्मितं,** तेन **शोभितानि नर्माणि** परिहास-वाक्यानि, तथा कार्य-प्रस्तावेषु, हे पार्थ ! इत्य्-आदीनि मधुराक्षराणि **सञ्जल्पितानि** च हृदि-स्पृशानि मनोज्ञानि माधवस्य यान्य् एतानि तानीदानीं स्मर्तुर् **मम** **हृदयं** **लुठन्ति** लोठयन्ति क्षोभयन्ति । णिज्-अभाव आर्षः ॥१८॥

———————————————————————————————————————

**कैवल्य-दीपिका :** कृष्णेन सहवासं स्मरति श्लोक-द्वयेन—**नर्माणि** इति । **नर्माणि** परिहास-वचांसि । हे **पार्थ** इत्य्-आदि सम्बोधन-पूर्वकं **सञ्जल्पितानि** उदार-वचांसि **मम हृदयं लुठन्ति**  शोकेन इतस् ततः पातयन्ति ॥१८॥ [मु।फ। १३.११]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मधुराक्षरत्वात् हृदि-स्पृशानि लुठन्ति लोठयन्ति, णिज्-अभाव आर्षः ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **उदारं गम्भीरं रुचिरं यत् स्मितं तेन शोभितानि । मधुराक्षरत्वान् हृदिस्पृशानि लुठन्ति आकर्षन्ति ॥१८॥

> **॥।**

**॥ १.१५.१९ ॥ **

**शय्यासनाटन-विकत्थन-भोजनादिष्व्**

**ऐक्याद् वयस्य ऋतवान् इति विप्रलब्धः ।**

**सख्युः सखेव पितृवत् तनयस्य सर्वं**

**सेहे महान् महितया कुमतेर् अघं मे ॥**

**श्रीधर-स्वामी (भावार्थ-दीपिका) : विकत्थनं** स्व-गुण-श्लाघनादि । **शय्यादिष्व् ऐक्याद्** अव्यतिरेकाद् धेतोः । कदाचिद् व्यभिचारं दृष्ट्वा हे **वयस्य**, **ऋतवान्** सत्य-युक्तस् त्वम् इति वक्रोक्तया विप्रलब्धस् तिरस्-कृतोऽपि । "ऋभुमान्" इति पाठे ऋभवो देवाः सेवकाः सन्ति यस्य सः। असौ **महान्** अपि मया वयस्य इति मत्वा **विप्रलब्धस्** तिरस्-कृत इत्य् अर्थः । "ऋतमान्" इति पाठे वत्त्वाभाव आर्षः । **मे अघम्** अपराधम् **असहत्** । **महितया** महत्त्वेन । एक-पद्ये अतिमहत्त्वेनेत्य् अर्थः । **सख्युर्** अघं **सखेव** । **तनयस्य** अघं **पितेव** ॥१९॥

———————————————————————————————————————

**कैवल्य-दीपिका :** **शय्या-** इति । **विकत्थनं** कला-कौशल-दर्शनम् । **ऐक्याद्** अविनाभावात् । हे **वयस्य** ! **ऋतवांस्** त्वं सत्य-युक्तस् त्वम् इति लक्षणा मूलात्यन्त-तिरस्कृता । विवक्षित-वाच्येन ध्वनिना विप्रलम्भ उपहसितः कृष्णः **मे अघम्** अपराधं **सेहे** । **महान्** **महितया** महत्त्वातिशयेन हि महत्त्वम् ।१९॥ [मु।फ। १३.१२]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : ऐक्यात्** परस्पर-प्राणैक्याद् **ऋतवांस्** त्वम् एव सत्यवादीति वक्रोक्त्या विप्रलब्धस् तिरस्कृतोऽपि । "ऋभुमान्" इति पाठे ऋभवो देवाः सेवकाः सन्ति यस्य, असाव् अपि तिरस्कृतः । तद् अपि **महितया** स्व-महत्त्वेन ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : शय्या** इति । **विकत्थनं** अश्लाघा, **ऐक्यान्** मिथश् चित्ताभेदात् त्वम् एव **ऋतवान्** सत्यवादीति वक्रोक्त्या विप्रलब्धोऽवज्ञातोऽपि स महान् तत् सर्वं **मे** मम **अघम्** अपराधं **महितया** स्व-महत्त्वेन **सेहे** इति प्राग्वद् दास्योदयः ॥१९॥

> **॥।**

**॥ १.१५.२० ॥ **

**सोऽहं नृपेन्द्र रहितः पुरुषोत्तमेन**

**सख्या प्रियेण सुहृदा हृदयेन शून्यः ।**

**अध्वन्य् उरुक्रम-परिग्रहम् अङ्ग रक्षन्**

**गोपैर् असद्भिर् अबलेव विनिर्जितोऽस्मि ॥**

**श्रीधर-स्वामी (भावार्थ-दीपिका) : **त्वया शङ्कितं पराजयं चापि प्राप्तोऽहम् इत्य् आह । तेन **सख्या** रहितोऽतो **हृदयेन** **शून्यः** । **अङ्ग** ! हे राजन् ! **उरुक्रमस्य परिग्रहं** षोडश-सहस्र-स्त्री-लक्षणम् । **असद्भिर्** नीचैः अबला योषेव ॥२०॥

———————————————————————————————————————

**कैवल्य-दीपिका :** कृष्ण-वियोग-फलं कथयति—**सोऽहम्** इति द्वयेन । **सख्यम्** उपकारेण । प्रियत्वं निरुपधि प्रेमास्पदत्वेन । **सुहृत्त्वं** प्रत्युपकारानपेक्षम् । उपकर्तृत्वेन **उरुक्रम-परिग्रहम्** कृष्ण-वल्लभा-वर्गः ॥२०॥ [मु।फ। १३.१३]

———————————————————————————————————————

**जीव-गोस्वामी (क्रम-सन्दर्भः) : सोऽहम्** इत्य् एकादश-क्रम-व्याख्यायां त्वं तु मद्-धर्मम् आस्थाय [भा।पु। ११.३०.४९] इत्य् आदौ, राजन् परस्य [भा।पु। ११.३१.११] इत्य्-आदौ मायिक-लीलामयत्वेनैवेति दर्शयिष्यते _।_ ब्रह्म-पुराणस्यात्रैवार्थे तात्पर्यम् अवगम्यते । अर्जुनं प्रति व्यास-वचनम्, यथा—


> तत् त्वया न हि कर्तव्यः शोकोऽल्पोऽपि हि पाण्डव ।  
> तेनाप्य् अखिल-नाथेन सर्वं तद् उपसंहृतम् ॥ इति ।

_अखिलः_ पूर्ण एव _नाथः_ पतिः कृष्णः, तेन _तत्_ सर्वं तत्-प्रिया-वृन्दम् _उप_ निकट एव सम्यक्-प्रकारेण _अपहृतम्_ । अर्जुन-सकाशाद् गृहीतम् इत्य् एवं व्याख्येयम् ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **त्वया शङ्कितं पराजयं च प्राप्तोऽस्मीत्य् आह, तेन सख्या रहितः अतो हृदयेन मनसा शून्यः मूर्छित-प्राय इत्य् अर्थः, उरुक्रमस्य परिग्रहं षोडश-सहस्र-स्त्री-लक्षणम् असद्भिर् नीचैः वस्तुतस् तु न विद्यन्ते सन्तो येभ्यस् तैर् गां पृथ्वी द्यां च पान्तीति तैः गोप-जातित्वाच् च गोपैः ताः स्व-प्रेयसीर् अप्रकट-प्रकाशे प्रवेशनार्थं तत्-तद्-रूपेण भगवतैव तासाम् आकर्षणात् । न वयं साध्वि साम्राज्यं [भा।पु। १०.८३.४१] इत्य् आदौ, कामयामह एतस्य इत्य् अनेन, 


> व्रज-स्त्रियो यद् वाञ्छन्ति पुलिन्द्यस् तृण-वीरुधः ।   
> गावश् चारयतो गोपाः पाद-स्पर्शं महात्मनः ॥ [भा।पु। १०.८३.४३] 

इति तासां वाक्येन व्रज-स्त्री-वाञ्छित एव भगवत्-स्वरूपः तासां मनोरथोऽवगतः । अन्यथा तासां भगवद्-उपभुक्त-देहानां साक्षाल्-लक्ष्मी-रूपाणां नीच-स्पर्शे सद्य एवान्तर्धानं स्याद् इत्य् अतः प्रकाशान्तरेण तासां व्रज-स्त्रीत्व-प्राप्तिर् इति ज्ञेयम् । विष्णु-पुराण-ब्रह्म-पुराणयोर् अप्य् अत्रैवऋथे तात्पर्यम् अवगम्यते । यथा तत्र तत्रार्जुनं प्रति व्यास-वचनम्, 


> एवं तस्य मुनेः शापाद् अष्टावक्रस्य केशवम् ।   
> भर्तारं प्राप्य ता याता दस्यु-हस्ता वराङ्गनाः । [वि।पु। ५.३८.८४]

इति पुरा देव्योऽष्टावक्र-मुनिं स्तुत्वा विष्णुर् वः पतिर् भविष्यतीति तस्माद् वरं प्राप्य तद्-अङ्ग-वक्रिम-दर्शनोत्थाद् उपहासाद् दस्यु-हस्ता भविष्यथा इत्य् अभिशापं च प्राप्य पुनः प्रसादिताच् च तस्माच् छापान्तं च प्रापुर् अतो भर्तारं प्राप्य दस्यु-हस्तं गता इति मुनेः शाप-प्रसादयोर् अमोघत्वाद् दस्यु-हस्त-गतत्वं भर्तुः प्राप्तिश् च तासां तन्त्रेणैवाभूत्, स्व-भर्तुः कृष्णस्यैव दस्यु-रूपत्वट् । अतस् तत्रैव पुनर् वचनान्तरं च यथा, 


> तत् त्वया न हि कर्तव्यः शोकोऽल्पोऽपि हि पाण्डव ।   
> तेनाप्य् अखिल-नाथेन सर्वं तद् उपसंहृतम् ॥ [वि।पु। ५.३८.८५] इति । 

अखिलः पूर्ण एव नाथः पतिः कृष्णस् तेन तत् सर्वं स्व-प्रिया-वृन्दम् उप निकट एव सम्यक् प्रकारेण हृतम् अर्जुनात् सकाशात् गृहीतम् इत्य् एव व्याक्येयम् ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **त्वया शङ्कितम् अधमैः पराजयं च प्राप्तोऽस्मीत्य् आह—पुरुषोत्तमेन तेन सख्या रहितस् ततो हृदयेन चित्तेन च शून्यः । अध्वनि मार्गे उरु-क्रमस्य तस्य सख्युः परिग्रहं षोडश-सहस्र-पत्नी-रूपं रक्षन्न् अहम् असद्भिर् गोपैर् लुण्ठाकैः अवलेव स्त्रीव विनिर्जितोऽस्मीति सर्वं मत्-सामर्थ्यं तद्-दत्तमासीत्तेन विना तु तत् परिक्षीणम् इति भावः । अत्र स्फुटार्थो न ग्राह्यः, रेमे रमाभिः [भा।पु। १०.५९.४३] इत्य् उक्तेः, लक्ष्मी-रूपाणां तासाम् असद्भिः स्पर्शासम्भवात्, तत्-सन्निकर्षेऽन्तर्धान-सम्भवाच् च । ततश् चायम् एवार्थः— न वयं साध्वि! साम्राज्यम् [भा।पु। १०.८३४१] इत्य्-आदौ व्रजस्त्रियो यद् वाञ्छन्ति [भा।पु। १०.८३.४३] इति द्रौपदीं प्रति तासां वाक्याद्-व्रजदेवी-वाञ्छिते गोपवेशेऽतिमनोज्ञे कृष्णेऽभिलाषोभूत्—इति प्रतीतेस् तत्-सम्पादनाय गोपैः पृथिव्या दिवश् च पालकैर् गोप-वेशैः कृष्णस्य प्रकाशेरसद्भिः सत्तमैस् तासाम् अर्जुनादाकर्षणं रूपान्तरैर् व्रज-देवीत्व-प्रापणं तद् इदम् अर्जुनस्याप्य् अविदितम् इति प्रतीत-रूपतया तन्-निवेदनम् इति सुष्ठु । श्री-विष्णु-पुराणत्यापि अस्मिन्न् एवार्थे तात्पर्यम्—


> एवं तस्य मुनेः शापाद् अष्टावक्रस्य केशवम् ।   
> भर्तारं प्राप्य ता याता दस्यु-हस्ता वराङ्गनाः ॥ [वि।पु। ५.३८.८४] इति,

तत्रार्जुनं प्रति व्यास-वाक्यम् । पुरा देवोऽष्टावक्रं स्तुत्वा विष्णुर् वः पतिर् भविष्यतीति तस्माद् वरं तच्-छरीर-वक्रत्व-वीक्षणोद्गतेन हासेन कुपितत्-तस्माद्-दस्यु-हस्ता भविष्यथेति शापं च प्राप्य पुनः प्रसादितात्-तस्माच्-छापान्तं प्रापुः । अतो मुनिशाप-प्रसादयोर् अव्यर्थत्वाद्-दस्यु-हस्तत्व-भर्तृ-प्राप्त्योस् तन्त्रेणैवोक्तिः, भर्तुर् एव दस्युत्वात् । अतस् तत्रैव तं प्रति तद्-वाक्यं—


> त्वया तु न हि कर्तव्यः शोकोऽल्पोऽपि हि पाण्डव!   
> तेनाप्य् अखिल-नाथेन सर्वं तद् उपसंहृतम् ॥ [वि।पु। ५.३८.८५] इति ।

तेन कृष्णेन सर्वं तत्स्वपत्नी-वृन्दम् उप स्वसन्निधौ सम्यक् त्वत्तो हृतं गृहीतम् इति ताश् चैता रमासु प्रविष्टा बोध्याः ॥२०॥

**॥।**

**॥ १.१५.२१ ॥ **

**तद् वै धनुस् त इषवः स रथो हयास् ते**

**सोऽहं रथी नृपतयो यत आनमन्ति ।**

**सर्वं क्षणेन तद् अभूद् असद् ईश-रिक्तं**

**भस्मन् हुतं कुहक-राद्धम् इवोप्तम् ऊष्याम् ॥**

**मध्वाचार्यः (भागवत-तात्पर्यम्) : **स रथोऽहयास् त इति तादृशा इत्य् अर्थः । त इषवः इतीव ।


> सदृशे वा प्रधाने वा कारणे वा तद् इत्य् अयम् ।  
> शब्दः सङ्घटते भेदे विद्यमानेऽपि तत्त्वतः ॥ इति ब्रह्म-तर्के ।

तद्-रथ-हयानां दाहोक्तेः ॥२१॥

———————————————————————————————————————

**कैवल्य-दीपिका :** **तद्** इति । यतो **धनुर्**-आदेः **असद्** अप्रयोजकम् । **ईशेन** **रिक्तं** हीनं यथा **ऊष्याम्** ऊषर-भूम्न्याम् **उप्तम्** । **कुहकेन** कपटेन **राद्धं** प्राप्तम् । तद् एव **भस्मनि हुतम्** । एतद् यथात्यन्तम् अप्रयोजकम् इदम् इत्य् अर्थः ॥२१॥ [मु।फ। १३.१४]

———————————————————————————————————————

**श्रीधर-स्वामी (भावार्थ-दीपिका) : **श्री-कृष्ण-वियोग एवात्र हेतुर् नान्य इत्य् आह—तद् इति । **यतो** येभ्यो **नृपतयआनमन्तिईशेन रिक्तं** शून्यम् असत्-कार्याक्षमं सन् मन्त्र-विधानैर् अपि **भस्मनिहुतम्** इव । अतिप्रीताद् अपि **कुहकान्** मायाविनः सकाशाद् **राद्धं** लब्धं यथा असत् । सम्यक् कर्षणादिनाप्य् **ऊषर**-भूमाव् **उप्तं** बीजम् इव ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**तद् वै धनुस् त इषवः स रथो हयास् ते**

**सोऽहं रथी नृपतयो यत आनमन्ति ।**

**सर्वं क्षणेन तद् अभूद् असद् ईश-रिक्तं**

**भस्मन् हुतं कुहक-राद्धम् इवोप्तम् ऊष्याम् ॥**

**विश्वनाथ-चक्रवर्ती (सारार्थ-दर्शिणी) : **श्री-कृष्ण-वियोग एवात्र हेतुर् नान्य इत्य् आह—**तद्** इति। **यतो** **धनुर्**-आदिभ्यो हेतुभ्यो माम् **आनमन्ति** तत् **सर्वम् ईशेन रिक्तम् असत्** कार्याक्षमम्। **भस्मनि हुतम्** इति निष्फलत्वे **कुहकान्** मायाविनः सकाशात् **राद्धं** प्राप्तम् इत्य् अवस्तु-भूतत्वे **ऊष्याम्** ऊषर-भूमौ **उप्तम्** इति नश्यद् अवस्थत्वे दृष्टान्तः ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **कृष्ण-विच्छेद एवात्र हेतुर् नान्यद् इत्य् आह—**तद्** इति । **यतो** **धनुर्**-आदेर् हेतोर् मां **नृपतया आनमन्ति**, **तत् सर्वम् ईशेन** कृष्णेन **रिक्तम्** **असत्** कार्याक्षमम् अभूत् । तत्र दृष्टान्तः—यथा सन्-मन्त्रादि-विधानैर् अपि **भस्मनि हुतं** व्यर्थम् । **कुहक-राद्धं** मायावि-लब्धम् । **उष्यां** सम्यक् कर्षणादिभिर् ऊषर-भूमाव् **उप्तं** च तद्वत् ॥२१॥

> **॥।**

**॥ १.१५.२२-२३ ॥ **

**राजंस् त्वयानुपृष्टानां सुहृदां नः सुहृत्-पुरे ।**

**विप्र-शाप-विमूढानां निघ्नतां मुष्टिभिर् मिथः ॥**

**वारुणीं मदिरां पीत्वा मदोन्मथित-चेतसाम् ।**

**अजानताम् इवान्योन्यं चतुः-पञ्चावशेषिताः ॥**

**श्रीधर-स्वामी (भावार्थ-दीपिका) : **सुहृत्-पुरे त्वया पृष्टानां नः सुहृदां मध्ये चत्वारः पं च वावशेषिताः । तत्र हेतुः—विप्र-शापेत्य् आदि । वारुणीम् अन्नमयीम् । अजानताम् इवान्योन्यम् एरका-मुष्टिभिर् निघ्नताम् ॥२२-२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एरका-मुष्टिभिर् मिथो निघ्नतां सुहृतां मध्ये चत्वारः पं च वा अवशेषिताः ॥२२-२३॥

———————————————————————————————————————

**बलदेव-विद्यभूषणः (वैष्णवानन्दिनी) : **एरकामुष्टिभिर् मिथो निघ्नतां सुहृदां मध्ये चत्वरः पं च वावशेषिता इत्य् उत्तरेणान्वयः । तत्र बीजम् आह—विप्रेति ॥२२॥  \


> \


वारुणीमन्नमयीन् ॥२३॥

> **॥।**

॥ १.१५.२४ ॥ 

**प्रायेणैतद् भगवत ईश्वरस्य विचेष्टितम् ।**

**मिथो निघ्नन्ति भूतानि भावयन्ति च यन् मिथः ॥**

**श्रीधर-स्वामी (भावार्थ-दीपिका) : **अवशेषिता इत्य् अनेनोक्तं हेतु-कर्तारम् आह त्रिभिः—प्रयेणेति । भावयन्ति पालयन्ति ॥२४॥

———————————————————————————————————————

**जीव-गोस्वामी (क्रम-सन्दर्भः) : **प्रायेणेति दुःखोक्तिर् इयं तादृश-लीला-दृष्ट्य्-अनुसारेणैव ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **केनावशेषिता इत्य् अपेक्षायाम् आह—प्रयेणेति । एतद् यदु-कुल-संहरणम् । प्राय-ग्रहणं लोकोक्ति-रीत्यैव, न तु सिद्धान्त-रीत्येत्य् आह—मिथ इति । यत् यतो निमित्त-भूताद् भावयन्ति पालयन्ति ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **केनावशेषिता इत्य् अपेक्षायाम् आह—प्रायेणेति । एतद्-यदु-कुल-संहरणं, लोकरीत्यैवेदं न तु वस्तुत इत्य् आह—मिथ इति । यद्-यतो निमित्ताद्-भावयन्ति पालयन्ति ॥२४॥

> **॥।**

॥ १.१५.२५ ॥ 

**जलौकसां जले यद्वन् महान्तोऽदन्त्य् अणीयसः ।**

**दुर्बलान् बलिनो राजन् महान्तो बलिनो मिथः ॥**

**श्रीधर-स्वामी (भावार्थ-दीपिका) : **जलौकसां मत्स्यादीनां मध्ये महान्तः स्थूला अणीयसः सूक्ष्माद् यथादन्ति भक्षयन्ति ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **जलौकसां मत्स्यादीनां मध्ये महान्तः स्थूला अणीयसः सूक्ष्मान् यथा भक्षयन्ति, बलिनस् तुल्य-बलास् तु मिथः परस्परम् एव । ये यान् शक्नुवन्तीत्य् अर्थः ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **जलौकसां मत्स्यादीनां मध्ये महान्तः स्थूला यथाणीयसः सूक्ष्मानदन्ति तद्वत् ये महान्तो बलिनस्ते तु मिथः ये यान् शक्नुवन्तीत्य् अर्थः ॥२५॥

> **॥।**

॥ १.१५.२६ ॥ 

**एवं बलिष्ठैर् यदुभिर् महद्भिर् इतरान् विभुः ।**

**यदून् यदुभिर् अन्योन्यं भू-भारान् सञ्जहार ह ॥**

**श्रीधर-स्वामी (भावार्थ-दीपिका) : **एवं बलिष्ठैर् मदद्भिः पाण्डवैर् दुर्योधन-जरासन्धासीन् निहत्य यदुभिर् इतरान् शाल्वादीन् निहत्य यदून् यदुभिर् अन्योन्यं निहत्य भगवान् भुवो भार-भूतान् संहृतवान् ॥२६॥

———————————————————————————————————————

**जीव-गोस्वामी (क्रम-सन्दर्भः) : **एषाम् अधर्मिकत्वेन भारत्वं च, भू-भार-राज-पृतना यदुभिर् निरस्य [भा।पु। ११.१.३] इत्य् अत्रैकादशे परिहरिष्यते ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भू-भारान् भू-भार-भूतान् यदून् सञ्जहार इत्य् अर्जुनादीन् प्रति भगवता तल्-लीलायास् तथैव प्रत्यायितत्वात् । तत्-कारणं तत्रैव एकादश्यान्ते व्यक्तीभविष्यति । किं च, तद् अपि भू-भार-भूतान् यदून् इत्य् अर्जुनोक्त्या, न तु भुवोऽलङ्कार-भूतान् यदून्, तन्-नित्य-परिकराणां यदूनाम् । ये तु देवास् तत्रैव यदु-वंशावतारेण प्रविश्योद्भूतास् तेषाम्  अपि रजस्-तमो-रहितानां भारत्वेन वक्तुम् अनुचितानाम् अपि स्व-स्व-पद-प्रापणाय तन्-मिषेणैवोपसंहारार्थम् । अष्टादशाक्षौहिणिको मद्-अंशैर् आस्ते बलं दुर्विसाहं यदूनां [भा।पु। ३.३.१४] इत्य् उक्तवता भगवता भारत्वारोपः कृतः ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **एवं महद्भिर् वलिभिर् यदुभिर् इतरान् भूभारान् यदून् विभुः सञ्जहार । येऽत्र ब्रह्म-निर्देशाद्-देवांशा यदुष्ववतीर्णास् तान् प्राकृतान् एव भूभारान् सञ्जहार, ये तु नित्य-पार्षदा यदवस्ते खलु तद्-भारभूता न भवन्त्य् अपि तु तद् अलङ्कृतय एव, न हि तरुण्या भूषण-भूमा भारत्वायापितु सौख्यायैव, ते हि सार्द्धं तेन द्वार्वत्यम् एवासन्नित्य् एकादशे व्याख्यास्यामः ॥२६॥

> **॥।**

॥ १.१५.२७ ॥ 

**देश-कालार्थ-युक्तानि हृत्-तापोपशमानि च ।**

**हरन्ति स्मरतश् चित्तं गोविन्दाभिहितानि मे ॥**

**श्रीधर-स्वामी (भावार्थ-दीपिका) : **अतः परं वक्तुं न शक्नोमीति सूचयन्न् आह । देश-कालोचितार्थ-युक्तानि मनः-पीडोपशम-कऋआणि च गोविन्दस्य वचनानि स्मरतो मे मम चित्तं हरन्त्य् आकर्षन्ति ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अतः परं वक्तुं न शक्नोमि त्वम् अपि किञ्चिन् मा पृच्छेत्य् आह देशेति । यस्मिन् देशे यस्मिन् वा काले यस्मिन् वा अर्थे युक्तानि समुचितानि यानि यानि गोविन्दस्याभिहितानि वचनानि तानि स्मरतो मम हृदयं हरन्ति लुम्पन्ति ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : **एवं प्रतीतिकं तत्रत्यं कदनम् अभिधाय कृष्णस्य चरितं स्मरन्न् आह—गोविन्दस्याभिहितानि वचांसि स्मरतो मे चित्तं हरन्ति । कीदृंशीत्य् आह—यस्मिन् देशे कालेऽर्थे वा युक्तान्युचितानि ॥२७॥

> **॥।**

॥ १.१५.२८ ॥

**सूत उवाच—**

**एवं चिन्तयतो जिष्णोः कृष्ण-पाद-सरोरुहम् ।**

**सौहार्देनातिगाढेन शान्तासीद् विमला मतिः ॥**

**श्रीधर-स्वामी (भावार्थ-दीपिका) : **एवम् इति सूतोक्तिः । अतिदृढेन स्नेहेन **कृष्ण-पाद-सरोरुहं चिन्तयतो**ऽर्जुनस्य **मतिः शान्ता** विशोका **विमला** विरक्ता **चासीत्** ॥२८॥

———————————————————————————————————————

**जीव-गोस्वामी (क्रम-सन्दर्भः) : **एवम् इति । **शान्ता** चेतसि चक्षुषीव भगवद्-आविर्भावेन दुःख-रहिता । अत एव **विमला** तद्-वृत्ति-भूता ये कालुष्य-विशेषास् तैर् अपि रहिता ॥२८॥ [प्रीति-सन्दर्भः ५२] 

———————————————————————————————————————

**विश्वनाथ-चक्रवर्ती (सारार्थ-दर्शिणी) : मतिस्** तद्-विरह-सन्तप्तापि **शान्ता** निरन्तर-तच्-चिन्तन-जनित-स्फूर्ति-लब्धेन तेन निर्वापित-दाहत्वात् शीतलेत्य् अर्थः । अत एव **विमला** अस्थैर्य-लक्षण-मालिन्यम् अपि तस्या विगतम् इत्य् अर्थः ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **एवम् इति सूतोक्तिः । जिष्णोर् मतिर् हरिविर् अह-सन्तप्ता सन्तत-तच्-चिन्ताविर्भूतेन तेन शान्ता निर्वापित-तत्-तापातिशीतासीदित्य् अर्थः । विमला विगतास्थैर्य-मालिन्या ॥२८॥

> **॥।**

॥ १.१५.२९ ॥ 

**वासुदेवाङ्घ्र्य्-अनुध्यान- परिबृंहित-रंहसा ।**

**भक्त्या निर्मथिताशेष- कषाय-धिषणोऽर्जुनः ॥**

**श्रीधर-स्वामी (भावार्थ-दीपिका) : **मति-वैमल्य-फलम् आह । **वासुदेवाङ्घ्र्य्-अनुध्यायेन परिबृंहितं रंहो** वेगो यस्यास् तया **भक्त्या निर्मथिता** उन्मूलिता **अशेषा कषायाः** कामादयो यस्याः सा **धिषणा** बुद्धिर् यस्य सः । ज्ञानं पुनर् अध्यगमद् [३०] इत्य् उत्तरेणान्वयः ॥२९॥

———————————————————————————————————————

**जीव-गोस्वामी (क्रम-सन्दर्भः) : **वासुदेवेति पूर्वस्यैव विवरणम् इदं पद्य-द्वयम् । तत्र **अनुध्यानं** पूर्वोक्ता चिन्तैव । **कषायः** पूर्वोक्तं मलम् एव ॥२९॥ [प्रीति-सन्दर्भः ५२]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु कामादयः कषाया अपि मल-शब्देनोच्यन्ते, सत्यम् । अर्जुनस्य भगवन्-नित्य-परिकरत्वेन साक्षान् नरावतारत्वेन च तद्-असम्भव एव, महेन्द्रांशत्वेन कषायः सम्भवति चेत्, तद् अपि नैवेत्य् आह—वासुदेवेति । जन्मारभ्यैवोत्पन्नया **भक्त्या** प्रथमत एव **निर्मथिता** उन्मूलिता **अशेषाः कषायाः** कामादयो यस्याः सा **धिषणा** बुद्धिर् यस्य, तथाभूत एवार्जुनः ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : **निर्मथितोऽशेषः कृत्स्नः कषायो यस्यास् तादृशी धिषणा धीर् यस्य सोऽर्जुनः इति तत्-प्रविष्ट-शक्रांशविषयम् एतत्, स्वयम् अर्जुनस् तु योऽहं तम् अर्जुनं विद्धि योऽर्जुनः सोऽहम् एव च [मौषल। ६२.१] इति मौषलीय-भगवद्-वाक्येन तद्-रूप एवेति न तत्र तादृशत्वं सम्भाव्यम् ॥२९॥

> **॥।**

॥ १.१५.३० ॥ 

**गीतं भगवता ज्ञानं यत् तत् सङ्ग्राम-मूर्धनि ।**

**काल-कर्म-तमो-रुद्धं पुनर् अध्यगमत् प्रभुः ॥**

**श्रीधर-स्वामी (भावार्थ-दीपिका) :** कालेन कर्मभिस् तमसा भोगाभिनिवेशेन च रुद्धम् आवृतं सत् ॥३०॥

———————————————————————————————————————

**जीव-गोस्वामी (क्रम-सन्दर्भः) : गीतं **माम् एवैष्यसि [गीता १८.६५] इत्य् अन्तम् । **कालो** भगवल्-लीलेच्छा-मयः । **कर्म** तल्-लीला । **तमस्** तल्-लीलावेशेन तद्-अनुसन्धानम् । **अध्यगमत्** तन्-महा-विच्छेदस्य तस्यान्तेऽपि तथा तत्-प्राप्तः **पुनर् **माम् एवैष्यसि इत्य् एतद् वाक्यं यथार्थत्वेनानुभूतवान् ॥३०॥ [प्रीति-सन्दर्भः ५२]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किन्तु प्रियस्य विच्छेद-दवे प्रियोक्ति-स्मृत्यैव सन्धुक्षणम् आतुरस्य इति रीत्या तन्-मुख-चन्द्र-विनिर्गतं सर्व-सन्तापोपशमनं गीतामृतम् एव पातुम् आरेभे इत्य् आह—गीतम् इति । **कालादिभिर् अवरुद्धम्** अविस्मृतम् । तत्र **तमो**ऽन्धकार-समस् तद्-विरह एव ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **किञ् च, भारताहवे भगवतोक्तम् अनुस्मृत्य तद्-विरहतापस् तस्य समशम्यदित्य् आह—गीतम् इति । 


> मन्मना भव मद्-भक्तो-मद्-याजी-मां-नमस्कुरु ।   
> माम् एवैष्यसि सत्यं ते प्रतिजाने प्रियोऽसि मे ॥ [गीता ९.३४] इति,

यत्-तेन गीतं तत्-पुनर् अध्यगमत् । हे अर्जुन त्वं संप्रति मा भीतोऽसि, मत्-तिरोधानोत्तरं च माम् एव एष्यसीत्य् अर्थः । तत् कीदृशं? कालेन बहुसम्वत्सरात्मकेन कर्मणा राज्य-व्यापारेण तमसा भोगाभिनिवेशेन चारुद्धम-विस्मृतं तद् अधुना कर्म-तमः-शून्योऽधिकम् अगमद् अन्वभूद् इत्य् अर्थः ॥३०॥

> **॥।**

॥ १.१५.३१ ॥ 

**विशोको ब्रह्म-सम्पत्त्या सञ्छिन्न-द्वैत-संशयः ।**

**लीन-प्रकृति-नैर्गुण्याद् अलिङ्गत्वाद् असम्भवः ॥**

**श्रीधर-स्वामी (भावार्थ-दीपिका) : **ज्ञान-फलम् आह—**विशोक** इति । एतद् एव शोक-हेत्व्-अभावेनोपपादयति । शोकस्य हि हेतुर् द्वैत-भ्रमः, तस्य देहः, तस्य लिङ्गं, तस्य गुणाः, तेषाम्  अविद्या । तत्र **ब्रह्म-संपत्त्या** वेदान्त-श्रवणेन "ब्रह्म् आहम्" इति ज्ञानेन **लीना प्रकृतिर्** अविद्या यस्मिंस् तन्-**नैर्गुण्यं** भवति, न तु सुषुप्ति-प्रलययोर् इवाविद्या-शेषः । तस्मान् नैर्गुण्याद् गुण-कार्य-लिङ्ग-नाशः । **अलिङ्गत्वाच् चासम्भवः** सम्यग् भोगाय भवति, पुनः पुनर् इति सम्भवः स्थूल-देहः, तद्-रहितः । ततश् च तत्-परिच्छेदाभावात् **सञ्छिन्नो द्वैत**-लक्षणः **संशयो** भ्रमो यस्य, स **विशोको** जात इति ॥३१॥

———————————————————————————————————————

**जीव-गोस्वामी (क्रम-सन्दर्भः) : **ततश् च कृतार्थोऽभवद् इत्य् आह—विशोक इत्य्-आदि । **ब्रह्म-सम्पत्त्या** श्रीमन्-नराकार-पर-ब्रह्म-साक्षात्कारेण । **सञ्छिन्न **"इयं मम चेतसि स्फूर्तिर् एव । साक्षात्कारस् त्व् अन्यः" इति **द्वैते संशयो** येन सः । तदा भगवत्-प्राप्तौ नान्यवज्-जन्मान्तर-प्राप्ति-काल-सन्धिर् अप्य् अन्तरायोऽभवद् इत्य् आह—लीनेति । **लीना** पलायिता **प्रकृतिर्** गुण-कारणं यस्माद्, एवं-भूतं यन् **नैर्गुण्यं,** तस्माद् धेतोः, गुण-तत्-कारणातीतत्वाद् इत्य् अर्थः । तथैव **अलिङ्गत्वात्** प्राकृत-शरीर-रहितत्वाच् च । **असम्भवो** जन्मान्तर-रहितः । तस्माद् अनन्तरं चक्षुष्य् आविर्भवतीत्य् एव विशेष इति भावः । 

अतः कलिं प्रति श्री-परीक्षिद्-वचनं—यस् त्वं दूरं गते कृष्णे सह गाण्डीव-धन्वना [भा।पु। १.१७.६] इति, एवं येऽध्यासनं राज-किरीट-जुष्टं सद्यो जहुर् भगवत्-पार्श्व-कामाः [भा।पु। १.१९.२०] इति श्री-मुनि-वृन्द-वाक्यं च । तस्मात् सर्वेषां पाण्डवानां तदीयानां च सैव गतिः व्याख्येया ॥३१॥ [प्रीति-सन्दर्भः ५२]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्र च,


> मन्-मना भव मद्-भक्तो मद्-यजी मां नमस्कुरु ।   
> माम् एवैष्यसि कौन्तेय प्रतिजाने प्रियोऽसि मे ॥ [गीता १८.६५]

इत्य् अत्र पद्ये एष्यसीति भविष्यन्-निर्देशेनेदं द्योतितम्, "हे कौन्तेय ! सम्प्रति त्वं माम् एष्यस्य् एव । यदा तु तव मद्-वियोगो महान् भावी, तदा मां प्राप्तुं यतिष्यमाणस्य तव तद्-उपायम् अहम् अधुनैव स्नेहेन ब्रवीमि" इति स्व-प्राप्त्य्-अर्थं यद् ध्यानम् उक्तं, सम्प्रति तेन मुहुर् अभ्यस्तेन ध्यानेनैव तत्-पार्श्व-गतम् एवात्मणम् अभिमन्यमानस्यापि "मम देह एवान्तरायो यतोऽयं मध्ये मध्ये बहिर् वृत्तिम् अनुभाव्य मां शोकार्णवे क्षिपति । तद् अस्माद् देहाद् आत्मनः पार्थक्यम् आपादयितुं सर्व-शास्त्रास्त्र-विद्यावत् पूर्वाभ्यस्तं योगम् एव लक्षणं[^१२९] अनुशीलयामि" इति मनसि निश्चित्य चिन्मय-शरीरोऽपि आत्मानं श्री-कृष्णं नित्य-प्रिय-सखत्वेन नारायण-सखत्वेन वा नानुसन्दधानः प्रेम-वैवश्येन प्राकृतं नरम् एव जानंस् तद्-भावापलापाय क्षण-मात्रेणैव योगारूढो बभूवेत्य् आह—विशोक इति । 

[^१२९]:
    रक्षणम्


**ब्रह्म-सम्पत्त्या** प्राप्तया **विशोको**ऽभूद् इति तद्-अभिमत्य्-अनुसारेणैव सूतोक्तिः, वस्तुतस् तु प्रपञ्च-गतां सम्पत्तिं त्यक्त्वा ब्रह्म-सम्पत्त्या अप्रकट-प्रकाश-गतया श्री-कृष्ण-प्रिय-सखत्व-प्राप्त्या विशोकः विगत-शोकः **सञ्छिन्नो द्वैते संशयः, **"देहेन सह मम सम्बन्धोऽस्ति नास्ति वा" इति सन्देहो यस्य सः । वस्तुतस् तु द्वैते सख्युः श्री-कृष्णात् सकाशात् स्वस्य भिन्नत्वे सति संशयः पूर्वम् आवयोः परस्पर-सख्याद् ऐक्यम् आसीत्, सम्प्रति तु द्वैतं वृत्तम् । तद् अधुना स कृष्णः किं पुनर् अपि सख्य-सुख-मयाद्वैत एव मां नेष्यति ? 

किं वा, पार्थक्य-लक्षण-द्वैत-दुःख-सिन्धौ निमज्जयिष्यतीति भावना-मयः सन्देहः सञ्छिन्नो यस्य सः । न च तस्य प्राकृत-लोकस्येव[^१३०] पुनः संसार आशङ्कनीय इत्य् आह—**लीन** इति स्पष्टम् । वस्तुतस् तु लीनं सुश्लिष्टं दुर्लक्ष्यं यत् प्रकृतितः स्वभावाद् एव **नैर्गुण्यं** कृष्ण-सखत्वेन गुणातीतत्वं, तस्माद् एव्**आलिङ्गत्वं** लिङ्ग-देहाभावः, तत् एव न सम्यग्-भवः संसारो यस्य सः । 

[^१३०]:
    प्राकृताप्राकृत-लोकस्येव


यद् वा, महेन्द्रांश-भूतोऽर्जुनस् तु जीवन्-मुक्तोऽभूद् इत्य् आह—विशोक इति । सञ्छिन्नो द्वैत-संशयः प्रपञ्चानुसन्धान-गत-शोक-मोहादिर् यस्य सः । तत्र हेतुः—लीना ईश्वरे लीनीकृता या प्रकृतिः, तत एव यन् नैर्गुण्यं, तस्मात् । अत एव्**आलिङ्गत्वाल्** लिङ्ग-देहापगमाद् **असम्भवः** अपुनर् जन्मेत्य् अर्थः ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : **ततस् तस्य कृष्ण-साक्षात्कारोऽभूद् इत्य् आह—ब्रह्मणः स्व-सखस्य सम्पत्त्या साक्षात्कारेण विशोकः । ततः संछिन्नो द्वैत-संशये यस्य सः । शय्यासनाटन-विकत्थन-भोजनादिष्वैक्याद् इति यन्-मया चित्तैक्यम् अनुभूतम् आसीत्-तस्मिन् सांप्रतिकेन द्वैतेन त्याग-विभातेन चित्त-भेदेन यः संशयस् तदैक्यं सम्पादयिष्यति न वेति भावनामयः सन्देहः, स तस्य सञ्छिन्नस् तथैव तदैक्य-प्राप्तेर् इत्य् अर्थः । न चार्जुनस्यान्यवत् पुरापि संसारोऽस्तीत्य् आह—लीनं सुश्लिष्टं दुर्लक्ष्यं यत् प्रकृत्या स्वभावेनैव नैर्गुण्यं नरावतारत्वात् कृष्ण-सखत्वाच् च गुणातीतत्वं तस्माद् एवालिङ्गत्वाल्-लिङ्ग-शरीर-विरहाद् असम्भवः संसाराभावः सर्वदैवत्य् अर्थः ॥३१॥

> **॥।**

॥ १.१५.३२ ॥ 

**निशम्य भगवन्-मार्गं संस्थां यदु-कुलस्य च ।**

**स्वः-पथाय मतिं चक्रे निभृतात्मा युधिष्ठिरः ॥**

**श्रीधर-स्वामी (भावार्थ-दीपिका) : भगवतो मार्गम्** आलक्ष्य **यदु-कुलस्य संस्थां** नाशं श्रुत्वा नारदोक्तं चानुस्मृत्य **स्वः-पथाय** स्वर्ग-मार्गाय । **निभृतात्मा** निश्चल-चित्तः ॥३२॥

———————————————————————————————————————

**जीव-गोस्वामी (क्रम-सन्दर्भः) : भगवन्-मार्गं निशम्य** वितर्क्य । **यदु-कुलस्य चसंस्थांनिशम्य** श्रुत्वा । श्री-कृष्णस्य नित्य-सामीप्येन सम्यक् स्थितिं वितर्क्येति वास्तवोऽर्थः । **स्वः** श्री-कृष्ण-धाम, येऽध्यासनं [भा।पु। १.१९.२०] इत्य् आदौ, सद्यो जहुर् भगवत्-पार्श्व-कामा इत्य् अनेन तद्-अर्थम् एव कृत-प्रयत्नत्वात्, ब्रह्मादयो लोकपालाः स्वर् वासम् अभिकाङ्क्षिणः इति श्री-भगवद्-वाक्याच् च ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : मार्गं** पदवीं चातुर्य-परिपाटीम् इति यावत् । **संस्थां** वक्ष्यमाण-सिद्धान्तानुसारेण अप्रकट-प्रकाश-गतत्वेन सम्यक् स्थितं स्वान्तर् दशायां तद्-बहिर् दशायां तु नाशं च । **स्वः** श्री-कृष्णधाम । येऽध्यासनं राज-किरीट-जुष्टं सद्यो जहुर् भगवत्-पार्श्व-कामाः [भा।पु। १.१९.२०] इत्य् उक्तत्वात् । तथा सम्पदः क्रतवो लोका इत्य्-आदिभ्यश् च । **युधिष्ठिर** इत्य् उपलक्षणम् । पञ्चैव भ्रातरः स्वः-पथाय श्री-कृष्ण-धाम-पथं गन्तुं **मतिं चक्रुः** । **निभृतात्मा** अन्यालक्षित-चित्त-व्यापारः ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **मार्गं पदवीं, संस्थाम् अप्रकट-प्रकाशे सम्यक् स्थितिं निशम्य श्रुत्वा युधिष्ठिरः स्वपथाय श्री-कृष्ण-लोक-मार्गं गन्तुं मतिञ्चक्रे, येऽध्यासनं राज-किरीट-जुष्टं सद्योजहुर् भगवत्-पार्श्व-कामाः [भा।पु। १.१९.२०] इत्य् उक्तेः । निभृतात्मान्यालक्षित-चित्त-व्यापारः । युधिष्ठिर इति भीमादीनाम् उपलक्षणम् ॥३२॥

> **॥।**

॥ १.१५.३३ ॥ 

**पृथाप्य् अनुश्रुत्य धनञ्जयोदितं**

**नाशं यदूनां भगवद्-गतिं च ताम् ।**

**एकान्त-भक्त्या भगवत्य् अधोक्षजे**

**निवेशितात्मोपरराम संसृतेः ॥**

**श्रीधर-स्वामी (भावार्थ-दीपिका) : **तां दुर्विज्ञेयाम् । वक्ष्यति ह्य् एकादशे—


> सौदामिन्या यथाकाशे यान्त्या हित्वाभ्र-मण्डलम् । \


गतिर् न लक्ष्यते मर्त्यैस् तथा कृष्णस्य दैवतैः ॥ [भा।पु। ११.३१.९] इति ।

**संसृतेर् उपरराम** जीवन्-मुक्ता बभूव । देहं जहाव् इति वा ॥३३॥

———————————————————————————————————————

**जीव-गोस्वामी (क्रम-सन्दर्भः) : नाशं** लोक-दृष्ट्याः, वस्तुतस् त्व् अदर्शनम् एव । **भगवत्य् अधोक्षजे निवेशितात्मा** इति भगवतः पृथा-ध्यानालम्बनत्वं दर्शयित्वा पृथयानुभूतां स्थितिम् एव दर्शयति । तत्र सौदामिन्या [भा।पु। ११.३१.९] इत्य्-आद्य् एकादश-स्कन्ध-पद्यात्मकं शास्त्रं सौदामिन्या अपि नाशं निषेधयति चेत्, तर्ह्य् अत्रापि तद्-दृष्ट्या सुतराम् एव तन् मन्तव्यम् । तद् उक्तं तत्रैव, 


> देवादयो ब्रह्म-मुख्या न विशन्तं स्व-धामनि ।   
> अविज्ञात-गतिं कृष्णं ददृशुश् चातिविस्मिताः ॥ [भा।पु। ११.३१.८] इति । 

**संसृतेः** प्रपञ्चावतारात् ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तां प्रसिद्धाम् अन्तर्धान-लक्षणाम् । **संसृतेः** सम्यक् सरणात् प्रपञ्चे ऽवतारात् **उपरराम** सद्य एव वान्तर्दधाव् इत्य् अर्थः । तच्-छ्रवण-क्षण एव तद्-वियोग-जनितां दशमीम् अपि दशां दर्शयामासेति वा ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **नाशम् अदर्शनं, तां प्रसिद्धां तिरोधान-रूपां, संस्कृतेः प्रपञ्च-सञ्चाराद् उपरराम सद्य एवान्तरधात् ॥३३॥

> **॥।**

॥ १.१५.३४ ॥ 

**ययाहरद् भुवो भारं तां तनुं विजहाव् अजः ।**

**कण्टकं कण्टकेनेव द्वयं चापीशितुः समम् ॥**

**श्रीधर-स्वामी (भावार्थ-दीपिका) : **तद् एवम् उक्तम् अपि यादवेभ्यो भगवतो वैलक्षण्यम् अबुद्ध्वा तत्-साम्यं वदतो मन्द-मतीन् प्रति वैलक्षण्यं स्पष्टयति द्वाभ्याम् । **यया** यादव-रूपया **तन्वाभुवोभारङ्कण्टकेन कण्टकम् इवाहरत्** । यादव-तनुं भू-भार-तनुं चेति **द्वयम् अपि ईश्वरस्य** संहार्यत्वेन **समम्** एव ॥३४॥

———————————————————————————————————————

**जीव-गोस्वामी (क्रम-सन्दर्भः) : **ययेति । तनु-रूप-कलेवर-शब्दैर् अत्र श्री-भगवतो भू-भार-जिहीर्षा-लक्षणो देवादि-पिपालयिषा-लक्षणश् च भार एवोच्यते । यथा तृतीये विंशतितमे तत्-तच्-छब्दैर् ब्रह्मणो भार एवोक्तः । यदि तत्रैव तथा व्याख्येयं, तदा सुतराम् एव श्री-भगवतीति । ततश् च तस्य भारस्य भगवति तद्-आभास-रूपत्वात् कण्टक-दृष्टान्तः सुसङ्गत एव । तथा **द्वयम् एवेशितुः साम्यम्** अपि । तत् तु तृतीय-श्री-परमात्म-सन्दर्भे विवृतम् अस्ति ॥ [कृष्ण-सन्दर्भ १०६]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यादवादीनाम् अन्तिम-दशा-श्रवणेन विषीदतः शौनकादीन् आश्वासयन् सिद्धान्त-रहस्यम् आह—ययेति । **यया** यादवादि-**तन्वाभुवः** स्व-पाद-भूताया [स्व-पाद-मूलायाः] **भारं कण्टकेन** सूच्य्-अग्रेण **कण्टकम् इव अहरत्**, ताम् एव तनुं विजहौ । देवदत्तो वसनं विजहाव् इतिवत् स्व-सङ्गाद् विच्युतीचकारेत्य् अर्थः, न तु यया नित्यं क्रीडति ताम् अपीति भावः । तेन अंशावतरण-समये ये देवा नित्य-भूतेषु प्रविष्टाः, ते एव तेभ्यो योग-बलेन निष्कास्य प्रभासं गमिताः, तद्-देह-त्यागं लोकान् माययैव दर्शयता भगवता मधु-पानानन्तरं देव-रूपीकृत्य स्वर्गं प्रापयामासिरे इत्य् एकादशान्त-व्याख्यानुसृत्या ज्ञेयम् । नित्य-लिला-परिकरा यादवास् तु प्रापञ्चिक-लोकालक्षिताः श्री-कृष्णेन समं द्वारकायाम् एव यथा-पूर्वम् एव खेलन्तीति भागवतामृतोक्त-सिद्धान्ताद् अवगन्तव्यम् । 

**द्वयम्** इति । भू-भार-भूता असुरा यादवादि-रूपा देवाश् चेति द्वयम् **ईशितुः** परमेश्वरस्य **समम्** एव । किन्तु दृष्टान्ते कण्टकत्वेन साम्येऽपि करण-भूतस्य सूच्य्-अग्रस्य उपकारकत्वेनान्तरङ्गत्वं कर्म-भूतस्य कण्टकस्यापकारकत्वेन साम्येऽपि बहिर् अङ्गत्वम् इत्य् अपि ज्ञापितम् । सूच्य्-अग्रे क्षुद्र-शत्रौ च लोमहर्षे च कण्टकः इत्य् अमरः ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **यादवानां विनाशं श्रुत्वा खिन्नान् शौनकादीन् सिद्धान्त-रहस्येनाश्वासयन्न् आह—ययेति । यया ब्रह्मादेशावतीर्ण-देवांश-यादवतन्वा, जात्यैक-वचनं, परत्राप्येवम् । पद्भ्यां भूमिः [ऋक् ८.४.१९] इति श्रुतेः । स्वपद-भूताया भुवो भारं दैत्य-राजन्य-रूपम् अहरत्, कण्टकेन सूच्यग्रेण कण्टकम् इव—तां तद्-रूपां तनुमजो नित्य-मूर्तिर् भगवान् जहौ स्वसङ्गाद् वियुक्ताञ्चकार । सूच्यग्रे क्षुद्र-शत्रौ च लोमहर्षे च कण्टकः इत्य् अमरः । ईशितुर् जगद्-व्यापारिणः परेशस्य भू-भार-दैत्य-राजन्य-वृन्दं देवांशभूत-यादव-वृन्दं चेति द्वयं समम् उपेक्ष्यतया तुल्यम् इत्य् अर्थः । न चात्राविशेष-प्रतीतेर् देवांश-यादव-रूपां तनुं जहाविति न शक्यं वक्तुम् इति वाच्यम् । अविशेष-स्वीकारे सर्वदा मत्-प्रिया देवि । [प।पु। उत्तरखण्डे ७१] इत्य् उक्ति-व्याकोपात् ॥३४॥

> **॥।**

॥ १.१५.३५ ॥ 

**यथा मत्स्यादि-रूपाणि धत्ते जह्याद् यथा नटः ।**

**भू-भारः क्षपितो येन जहौ तच् च कलेवरम् ॥**[^१३१]

**श्रीधर-स्वामी (भावार्थ-दीपिका) : **श्री-कृष्ण-मूर्तेर् विशेषम् आह—यथेति । तान्य् अपि तथा धत्ते जहाति च । तद् आह—**यथा नटो** निज-रूपेण स्थितोऽपि रूपान्तराणि **धत्ते**ऽन्तर् धत्ते च, तथा **तद् अपि कलेवरं जहौ,** अन्तर् अधाद् इत्य् अर्थः ॥३५॥

[^१३१]:
    इन् थे गीता प्रेः स् एदितिओन् अन्द् त्रन्स्लतिओन् ओफ़् थे भागवत पुराण ब्य् च्। ल्। गोस्wअमि इत् इस् स्ततेद् थत् वेर्सेस् ३४ अन्द् ३५ अरे मिः सिन्ग् इन् थे ओल्देस्त् मनुस्च्रिप्त् येत् फ़ोउन्द् ओफ़् श्रीमद् भागवत, एxइस्तिन्ग् इन् थे सरस्wअति भवन लिब्रर्य् अत्तछेद् तो थे क़ुएएन्ऽस् चोल्लेगे अत् वाराणसी। विजयध्वज रेजेच्तेद् थेसे त्wओ वेर्सेस्, अस् wएल्ल् अस् थे ओने इम्मेदिअतेल्य् प्रेचेदिन्ग् थेम्, अस् इन्तेर्पोलतेद्।


———————————————————————————————————————

**जीव-गोस्वामी (क्रम-सन्दर्भः) : मत्स्यादि-रूपाणि** मत्स्याद्य्-अवतारेषु तत्-तद्-भारान् । अथ **नट**-दृष्टान्तेऽपि नटः श्रव्य-रूपकाभिनेता । व्याख्यातं च तैः प्रथमस्यैकादशे—नटा नव-रसाभिनय-चतुराः [१.११.२१] इति । ततो यथा श्रव्य-रूपकाभिनेता नटः स्वरूपेण स्व-वेशेन च स्थित एव पूर्व-वृत्तम् अभिनयेन गायन् नायक-नायिकादि-भावं धत्ते जहाति च, तथेति । 

अथवा, नाहं प्रकाशः सर्वस्य योग-माया-समावृतः [गीता। ७.२५] इति श्री-गीत-वचनेन ।


> योगिभिर् दृश्यते भक्त्या नाभक्त्या दृश्यते क्वचित् ।  
> द्रष्टुं न शक्यो रोषाच् च मत्सराच् च जनार्दनः ॥ 

इति पाद्मोत्तर-खण्ड-निर्णयेन । मल्लानाम् अशनिः [भा।पु। १०.४३.१७] इति श्री-भागवत-दर्शनेन । आत्म-विनाशाय भगवद्-धस्त-चक्रांशु-मालोज्ज्वलम् अक्षय-तेजः-स्वरूपं परम-ब्रह्म-भूतम् अपगत-द्वेषादि-दोषो भगवन्तम् अद्राक्षीत् [वि।पु। ४.१५.१५] इति शिशुपालम् उद्दिश्य विष्णु-पुराण-गद्येन चासुरेषु यद् रूपं स्फुरति, तत् तस्य स्वरूपं न भवति, किन्तु माया-कल्पितम् एव । स्वरूपे दृष्टे द्वेषश् चापयातीति । ततश् चासुरेषु स्फुरत्या यया तन्वा भुवो भार-रूपम् असुर-वृन्दम् अहरत्, तां तनुं विजहौ । पुनस् तत्-प्रत्यायनं न चकारेत्य् अर्थः । भक्ति-दृश्या तनुस् तु तस्य नित्य-सिद्धैवेत्य् आह—अज [गीता। ४.६] इति, देवक्यां देव-रूपिण्यां [भा।पु। १०.३.८] इत्य् आदेः, कृष्णं च तत्र छन्दोभिः स्तूयमानं [भा।पु। १०.२८.१७] इत्य् अत्र गोलोकाधिष्ठातृत्व-निर्देशाच् च । 

ततश् च, यथा नट ऐन्द्रजालिकः कश्चित् स्व-भक्षकानां बकादीनां निग्रहाय मत्स्याद्य्-आकारान् धत्ते, स्वस्मिन् प्रत्यायति तन्-निग्रहे सति यथा च तानि जहाति, तथा सोऽयम् अजोऽपि येन मायित्वेन लक्ष्यतां प्रापितेन रूपेण भू-भार-रूपासुर-वर्गः क्षपित-तद्-वर्गं क्षपितवान् इत्य् अर्थः । तच् च कलेवरम् अजो जहौ अन्तर्धापितवान् इत्य् अर्थः । किन्तु श्री-गीता-पद्ये योग-माया-समावृतः [गीता। ७.२५] सर्प-कञ्चुकवन्-माया-रचित-वपुर् आभास-समावृत इत्य् अर्थः ॥३५॥ [कृष्ण-सन्दर्भ १०६] 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कृष्णस् त्व् ऐन्द्र-जालिक-नट इव स्व-देह-त्यागं मिथ्या-भूतम् एव प्रत्याययामासेत्य् आह—यथेति । भगवान् धत्ते जह्यात् न तु धृत्वा जह्याद् इति तनु-त्याग-कालेऽपि तत्-तत्-तनु-धारणम् अस्त्य् एव । ननु कथम् एतद् बोद्धव्यम् इत्य् अत आह—यथा नट ऐन्द्र-जालिकः छेद-दाह-मूर्च्छादिभिः स्व-देहं त्यजति तस्य त्यागं सर्वान् दर्शयति प्रत्याययति च, अथ च स्व-देहं धत्ते एव न तु म्रियते, तथैव मत्स्यादि-रूपाणि मत्स्यादि-शरीराणि स्वीयानि भगवान् धत्ते जह्यात् दधान एव जहाति । तेन नटस्य स्व-शरीर-धारणं सत्यम् एव तत्-त्यागस् तु मिथ्यैव यथा तथैव भगवतोऽपि मत्स्यादि-स्वीय-शरीर-धारणं सत्यम् एव तत्-तत्-त्यागो मिथ्यैवेत्य् अर्थः । यथा च मत्स्यादि-शरीराणि दधान एव जहाति तथैव येन भू-भारः क्षपितस् तच् च कलेवरं जहाव् इति श्री-कृष्ण-कलेवर-त्यागो मिथयैवेति । नराकृति-पर-ब्रह्मत्वादिकम् अपि नट-रूप-नर-धर्मम् एवं भगवान् करोति, न तु तत्त्वेन । स्व-देहस्याभौतिकत्वेन नाशासम्भवात् । यद् उक्तं महाभारते, न भूत-सङ्घ-संस्थानो देहोऽस्य परमात्मनः इति । बृहद्-वैष्णवेऽपि, 


> यो वेत्ति भौतिकं देहं कृष्णस्य परमात्मनः ।   
> स सर्वस्माद् बहिः कार्यः श्रौत-स्मार्त-विधानतः ।   
> मुखं तस्यावलोक्यापि स-चैलः स्नानम् आचरेद् ॥ इति ।[^१३२]

वैशम्पायन-सहस्र-नामनि च—अमृतांशोऽमृत-वपुर् इति। अमृतं मरण-रहितं वपुर् यस्य इति तत्र श्री-शङ्कराचार्य-व्याख्या च प्रसिद्धा । अत्र श्लेषेण जह्याद् इति जहातेस् त्यागार्थत्वात् त्यागस्य च दानार्थत्वात् वैकुण्ठादि-धाम-स्थेभ्यो भक्तेभ्यः स्व-शरीर-प्रविष्ट-चरं नारायणादि-रूपं तेषां पालनार्थं ददाव् इत्य् एकादशान्ते व्याख्यास्यते ॥३५॥

[^१३२]:
    थेसे वेर्सेस् अरे क़ुओतेद् इन् कृष्ण-सन्दर्भ १०६।


———————————————————————————————————————

**बलदेव-विद्यभूषणः (वैष्णवानन्दिनी) : **उक्तम् अर्थं दृष्टान्तान्तरेणह—यथा नटोभिनयाभिज्ञः स्वरूपेण स्थित एव मत्स्य-वक-सारसादि-रूपाणि यथा यथावद्-धत्ते जह्यात्, तथा स भगवान् स्वरूपेण स्थित एव येन देवांश-यादव-रूपेण भू-भारः क्षपितस् तच् च तद् एव कलेवरं जहौ । देव-रूपं तद्-विधाय स्वर्गं प्रापियामास । यावद् अधिकार [वे।सू। ३.३.३३] न्यायेनाधिकारान्ते तेषां विमोक्ष-सम्भवाद् इति भावः । अनायासेन धारणे हाने च दृष्टान्तोऽयम् । अपरे तु यथेन्द्रजालिको नटः स्वरूपेण स्थित एवेन्द्र-जाल-विद्यया स्व-देहच्छेद-दाहादि दर्शयति, तथा भगवान् स्वयं स्थित एव मायया देह-त्यागं लोक-विरागाय । राजन्! परस्य तनु भृज्-जननाप्य् अयेहा माया-विडम्बनम् अवेहि यथा नटस्य [भा।पु। ११.३१.४१] इत्य् एकादशोक्तेरित्य् आहुः । ये खलु श्री-मूर्तेस् त्यागं व्याचक्षते, ते त्व् अपरिशीलित-शास्त्रदेशिका बोध्याः । आत्मभूतायास् तस्यास् त्यागासम्भवात् । आदायान्तरधाद् यस् तु स्व-विम्बं लोक-लोचनम् [भा।पु। ३.२.११] इत्य् उद्धवोक्तेश् च ॥३५॥

> **॥।**

॥ १.१५.३६ ॥ 

**यदा मुकुन्दो भगवान् इमां महीं**

**जहौ स्व-तन्वा श्रवणीय-सत्-कथः ।**

**तदाहर् एवाप्रतिबुद्ध-चेतसाम्**

**अभद्र-हेतुः कलिर् अन्ववर्तत ॥**

**श्रीधर-स्वामी (भावार्थ-दीपिका) : **युधिष्ठिरस्य स्वर्गारोह-प्रसङ्गाय कलि-प्रवेशम् आह—यदेति । स्व-तन्वा जहौ । स-तनोर् एव वैकुण्ठारोहात् । श्रवणार्हा सती कथा यस्य । तदा यद् अहस् तस्मिन्न् एव । अहर् इति लुप्त-सप्तम्य्-अन्तं पदम् । अप्रतिबुद्ध-चेतसाम् अविवेकिनाम् इति । विवेकिनां तु न प्रभुर् इत्य् उक्तम् । अन्ववर्ततेति पूर्वम् एवांशेन प्रविष्ठ्य तेन[^१३३] रूपेणानुवृत्तिर् उक्ता ॥३६॥

[^१३३]:
    ‘स्वेन रूपेणऽ इति पाठः ।


———————————————————————————————————————

**जीव-गोस्वामी (क्रम-सन्दर्भः) : **यदेति । त्यागोऽत्र स्व-तनु-करणक इति, न तु स्व-तन्वा सहेति व्याख्येयम् । सहेत्य् अध्याहार्यापेक्षागौरवात् । उपपद-विभक्तेः कारक-विभक्तिर् बलीयसीति न्यायाच् च ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तनु-त्यागस्यावास्तवत्वं स्पष्टयन्न् आह—यदा स्व-तन्वा जहौ स्व-तनोर् एव वैकुण्ठारोहाद् इति श्री-स्वामि-चरणाः । त्यागोऽत्र स्व-तनु-करणक एव, न तु स्व-तन्वा सह महीं जहाव् इति कुव्याख्याया अवकाशः उपपद-विभक्तेः कारक-विभक्तिर् बलीयसी इति न्यायात् । 


> प्रदर्श्यातप्त-तपसाम् अवितृप्त-दृशां नृणाम् ।   
> आदायान्तरधाद्यस् तु स्व-बिम्बं लोक-लोचनम् ॥ [भा।पु। ३.२.११] इति ।

अत्रापि लोक-लोचन-रूपं स्व-बिम्बं निज-मूर्तिं प्रदर्श्य पुनर् आदायैव च अन्तरधात् न तु त्यक्त्वेति सन्दर्भश् च, तदा यद्-अहः तद् अभिव्याप्येत्य् अर्थः । अप्रतिबुद्ध-चेतसाम् इति विवेकिनां तु न प्रभुर् इत्य् अर्थः । चौरो हि निद्रितस्यैव धनम् अपहरति प्रतिबुद्धात् तु बिभेतीत्य् अर्थः ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **इमम् एवार्थं स्फुटन्न् आह—यदेति । स्वतन्वा करणेन यद् एमां महीं मुकुन्दो जहौ, तदा यद् अहस् तद् अभिव्याप्य कलिर् अन्ववर्तत प्रविष्टः । अप्रतिबुद्ध चेतसाम् इति सुप्तानाम् इव चौर इत्य् अर्थः । न च स्वतन्वेति सहार्था तृतीयास् तु, उपपद-विभक्तेः कारक-विभक्तिर् वलीयसीति न्यायाद् उक्तप्रमाणाच् च ॥३६॥

> **॥।**

॥ १.१५.३७ ॥ 

**युधिष्ठिरस् तत् परिसर्पणं बुधः **

**पुरे च राष्ट्रे च गृहे तदात्मनि**[^१३४]** ।**

[^१३४]:
    ‘तथात्मनिऽ इति पाठः ।


**विभाव्य लोभानृत-जिह्म-हिंसनाद्य्- **

**अधर्म-चक्रं गमनाय पर्यधात् ॥**

**श्रीधर-स्वामी (भावार्थ-दीपिका) : **बुधो युधिष्ठिरः । तस्य कल्ः परिसर्पणं प्रसरणं विलोक्य । कथं-भूतम् ? लोभाद्य्-अधर्म-चक्रं यस्मिन् । जिह्मं कौटिल्यम् । पर्यधात् तद्-उचितं परिधानम् अकरोत् ॥३७॥

———————————————————————————————————————

**जीव-गोस्वामी (क्रम-सन्दर्भः) : **युधिष्ठिर इत्य् अत्र तस्य त्यागे कलि-परिसर्पणम् उद्दीपन-मात्रम् । वस्तुतस् तु भगवत्-पार्श्व-कामित्वम् एव कारणं ज्ञेयम् ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पर्यधात् तद्-उचित-पिधानम् अकरोत् ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : **तस्य कलेः परिसर्पणं प्रवेशं पर्यधादुचित-विधानम् अकरोत् ॥३७॥

> **॥।**

**॥ १.१५.३८ ॥ **

**स्व-राट्**[^१३५]** पौत्रं विनयिनम् आत्मनः सुसमं गुणैः**[^१३६]** । \
तोय-नीव्याः पतिं भूमेर् अभ्यषिञ्चद् गजाह्वये ॥३८॥**

[^१३५]:
    ‘सम्राट्ऽ इति पाठः ।


[^१३६]:
    ‘आत्मनः सदृशं गुणैःऽ‘ आत्मनोऽनवं गुणैःऽ इति पाठौ ।


**श्रीधर-स्वामी (भावार्थ-दीपिका) : **आत्मनः स्वस्य गुणैः सुसमम् अतिसदृशम् । तोयं परिवेषाकारेण सर्वतः स्थितं समुद्रोदकम् एव नीवी परिधान-विशेषो यस्यास् तस्या भूमेः पतित्वेनाभिषिक्तवान् ॥३८॥

———————————————————————————————————————

**जीव-गोस्वामी (क्रम-सन्दर्भः) : **विनियतं स-मर्यादम् । टीकायां सुसममति-सदृशम् इति व्याख्यानात् सोः पूजायां षत्व-निषेधः, सुः पूजायाम् इति कर्म-प्रवचनीय-विधेः ॥३८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विनियमं राजोचित-विशिष्ट-नियम-युक्तम् आत्मनः स्वस्य गुणैः सुसमम् अतिसदृशं तोयं समुद्रोदकम् एव नीवी परिधान-विशेषो यस्यास् तस्या भूमेः पतित्वेनाभिषिक्तवान् ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : **विनयिनं राज्योचित-विशिष्ट-नयवन्तम् । आत्मनः स्वस्य गुणैः सुसमम् अतितुल्यं । तोयनीव्याः समुद्र-मेखलायाः ॥३८॥

> **॥।**

**॥ १.१५.३९ ॥ **

**मथुरायां तथा वज्रं शूरसेन-पतिं ततः ।**

**प्राजापत्यां निरूप्येष्टिम् अग्नीन् अपिबद् ईश्वरः ॥**

**श्रीधर-स्वामी (भावार्थ-दीपिका) : **वज्रम् अनिरुद्धस्य पुत्रम् । निरूप्य कृत्वेत्य् अर्थः । अपिबद् आत्मनि समारोपयाम् आस । ईश्वरः समर्थः ॥३९॥

———————————————————————————————————————

**जीव-गोस्वामी (क्रम-सन्दर्भः) : **प्राजापत्यां चेष्टिं निरूप्येत्य् अन्वयः ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वज्रम् अनिरुद्ध-पुत्रम् । निरूप्य कृत्वा । अपिबत् आत्मन्य् आरोपयामास । ईश्वरः समर्थः ॥३९॥

———————————————————————————————————————

**बलदेव-विद्यभूषणः (वैष्णवानन्दिनी) : **वज्रमानिरुद्धिं निरूप्य कृत्वा, अग्नीन् अपिबत् आत्मन्य् आरोपयत् ईश्वरः समर्थः ॥३९-४०॥

> **॥।**

**॥ १.१५.४० ॥ **

**विसृज्य तत्र तत् सर्वं दुकूल-वलयादिकम् ।**

**निर्ममो निरहङ्कारः सञ्छिन्नाशेष-बन्धनः ॥**

**श्रीधर-स्वामी (भावार्थ-दीपिका) : **सञ्छिन्नान्य् अशेषाणि बन्धनान्य् उपाधयो येन ॥४०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

**॥।**

> 

**॥ १.१५.४१ ॥ **

**वाचं जुहाव मनसि तत् प्राण इतरे च तम् ।**

**मृत्याव् अपानं सोत्सर्गं तं पञ्चत्वे ह्य् अजोहवीत् ॥**

**श्रीधर-स्वामी (भावार्थ-दीपिका) : **तद् एव दर्शयति द्वाभ्याम् । वाचम् इत्य् उपलक्षणम् । सर्वेन्द्रियाणि मनसि प्रविलापितवान् इत्य् अर्थः । तच् च मनः **प्राणे**, प्राणाधीन-प्रवृत्तित्वात् । **तं** च प्राणम् **इतरे** अपाने, तेनाकर्षणात् । अपान-व्यापार उत्सर्गस् तत्-सहितम् अपानं मृत्यौ तद्-अधिष्टातृ-देवतायाम् । अनेनैव वाग्-आदिष्व् अपि तत्-तत्-कर्म-साहित्यं ज्ञेयम् । **तं** मृत्युं **पञ्चत्वे** पञ्च-भूतानाम् ऐक्ये देहे । देहस्यैव मृत्युर् नात्मन इति भावितवान् इत्य् अर्थः । **अजोहवीद्** इति यङ्-लुग्-आन्ताल् लुङि रूपम् ॥४१॥

———————————————————————————————————————

**जीव-गोस्वामी (क्रम-सन्दर्भः) : **वाचम् इति । तत् मनः व्यवहारात्मकं मनो-हंसं न तु परमार्थात्मकम् अपि अग्रेऽनुसन्धानान्तर-विधानात् । पञ्चत्वे पञ्च-भूतानाम् ऐक्य-रूपो यो देहस् तस्मिन्, न तु श्री-कृष्ण-पार्षद-रूपे स्व-देहे इत्य् अर्थः ॥४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अर्जुनवद् युधिष्ठिरोऽपि बहिर् अनुसन्धान-निवृत्त्य् अर्थं प्रयतते स्मेत्य् आह—वाचम् इत्य् उपलक्षणं सर्वेन्द्रियाणि मनसि मनोऽधीन-वृत्तित्वात् तच् च मनः प्राणे प्राणाधीन-वृत्तित्त्वात् तस्मिन्न् एव जुहाव समर्पयामास जुहोतेर् दानार्थत्वात् । हे मनस् तुभ्यम् एवेन्द्रियाणि दत्तानि, तवैवैतानि सन्तु, साम्प्रतं ममैतैः प्रयोजनं नास्तीति धारयामास । तेषु स्वत्वाभावेन वस्तुतः सम्प्रदानाभावात् न चतुर्थी । एवम् अग्रेऽपि सर्वत्र ज्ञेयम् । नन्व् अहं कस्य भवामीत्य् अत आह—तन्-मनः प्राणे जुहाव । तं प्राणम् इतरे अपाने तेनाकर्षणात् । अपान-व्यापार उत्सर्गस् तत्-सहितम् अपानं मृत्यौ तद्-अधिष्ठातृ-देवतायाम् । अनेनैव वाग्-आदिष्व् अपि तत्-तत्-कर्म-साहित्यं ज्ञेयम् । तं मृत्युं पञ्चत्वे पञ्च-भूतानाम् ऐक्ये देहे । मृत्यो त्वं देहस्यैव भव इति भावितवान् इत्य् अर्थः ॥४१॥

———————————————————————————————————————

**बलदेव-विद्यभूषणः (वैष्णवानन्दिनी) : **निर्ममत्वादि-निष्पादकं युधिष्ठिरस्य प्रयत्म् आह—वाचम् इत्य् उपलक्षणं बाह्येन्द्रियाणि मनसि तद् अधिष्ठातरि जुहाव, जुहोर्तेदानार्थत्वाद् अर्पयामासेत्य् अर्थः । तच् च मनस् तद् अधिष्ठातरि प्राणे, तं प्राणम् इतरेऽपाने, तेन प्राणस्याकर्षणाद् अपान-व्यापार उत्सर्गस् तत्-सहितम् अपानं मृत्यावपानाधिष्ठातृदेवे । इत्थं च वागादिष्व् अपि तद्-वृत्ति-साहित्यं बोध्यम् । तं मृत्यु-पञ्चत्वे पृथिव्यादि-पञ्चत्वे, पृथिव्यादि पञ्चके देहे तस्यैव मृत्युना सम्बन्धात् ॥४१॥

> **॥।**

**॥ १.१५.४२ ॥ **

**त्रित्वे हुत्वा च पञ्चत्वं तच् चैकत्वे ञ्जुहोन् मुनिः ।**

**सर्वम् आत्मन्य् अजुहवीद् ब्रह्मण्य् आत्मानम् अव्यये ॥**

**श्रीधर-स्वामी (भावार्थ-दीपिका) : **त्रित्वे गुण-त्रये पञ्चत्वं देहम् । तच् च त्रित्वम् एकत्वे अविद्यायाम् । सर्वं सर्वारोप-हेतुम् अविद्याम् आत्मनि जीवे । अजोहवीद् इति वक्तव्ये अजुहवीद् इत्य् आर्षम् । एवं शोधितम् आत्मानं ब्रह्मण्य् अव्यये कूटस्थे । न तस्यान्यत्र लय इत्य् अर्थः ॥४२॥

———————————————————————————————————————

**जीव-गोस्वामी (क्रम-सन्दर्भः) : **एकत्वे अव्यक्ते । तद् एवम् अयोग्यं तत् सर्वम् अव्यक्ते एव भावयित्वा योग्यं यत् सर्वं तद् आत्मनि भगवत्-पार्षद-रूपे अजुहवीत् धारयामास । तं चात्मानं नराकृतिं पर-ब्रह्मणि समर्पयामास ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततश् च पृथिव्यादि-भूत-पञ्चकं क्व स्थास्यतीत्य् अत्राह—त्रित्वे गुण-त्रये तच् च त्रित्वम् एकत्वे व्यष्टि-रूपे मायांशे तत् सर्वम् आत्मनि जीवे अजुहवीद् इत्य् आर्षम् अजोहवीद् इत्य् अर्थः । हे जीव ! तवैतन् मायांश-कृतम् उपाधि-त्रिकम्, एतस्मात् त्वं पृथग्-भूत एव विराजस्व, नैतस्याधीनो भवेति भावः । पञ्चात्मानं ब्रह्मणि । एवं परीक्षिति स्वराज्य-भावं वज्रए च मथुरां समर्प्य तत्-सम्बन्धम् आत्मनो दूरीकृत्य बहिर् निश्चिन्त इव इन्द्रियादीन् अपि तत्-तद्-वशयितरि योग्ये समर्प्य अन्तर् निश्चिन्तो बभूव । तथा हि ब्रह्मणः कृष्णस्यैव जीवो जीवस्यैव व्यष्टि-माया तस्या एव गुण-त्रयं गुणत्रयस्यैव पञ्च-भूतात्मको देहः, देहस्यैव मृत्युर् मृत्योर् एवापानः अपानस्यैव प्राणस् तस्यैव मनः मनस एव इन्द्रियाणि इन्द्रियाणाम् एव विषया राज्यादि-भोगाः तेषां च भोक्ता सम्प्रति परीक्षिद् एव न तु अहम् इति विचारयामास । किन्तु भगवन्-नित्य-परिकरत्वान् नित्य-विग्रहाणाम् अपि तदानीमात्मानं प्राकृत-शरीरं मत्वैवायं विचारोऽप्य् अकिञ्चित्-कर एवेति ज्ञेयम् ॥४२॥

———————————————————————————————————————

**बलदेव-विद्यभूषणः (वैष्णवानन्दिनी) : **तं च पञ्चत्व-शब्दितं देहं त्रित्वे गुणत्रये, तच् च त्रित्वम् एकत्वे व्यष्टि-रूप प्रकृत्य् अंशे अजुहोत्, तद् एतत् सर्वम् आत्मन्यन्तर्यामिणि, तवैतच्-छक्ति-भूतं मम न किञ्चिद् इत्य् अर्थः । तम् आत्मानं ब्रह्मणि स्वयं भगवति पूर्णे कृष्णे अजुहवीत्, अन्यत्रार्पणं संश्लेषणम् आत्म-ब्रह्मणोस्त्वैक्यं बोध्यम् । यथा परीक्षिति स्वराज्यं समर्प्य बहिर् एवम् इन्द्रियादीनि योग्ये तत्-तद् अधिष्ठातरि समर्प्यान्तश् च निश्चिन्तोऽभूद् इत्य् अर्थः । एषा भावना युधिष्ठिरादिषु भगवत्-पार्षदेषु प्रविष्टान् धर्मादि-देवां शानेव, न तु तद् उपजीव्यांस् तान् उद्दिश्येति बोध्यम् । तत्-पार्षदा देवाः प्रापञ्चिक-देवानाम् आश्रयणीया इति पाद्मे दृष्टत्वात् ॥४२॥

> **॥।**

**॥ १.१५.४३ ॥ **

**चीर-वासा निराहारो बद्ध-वाङ् मुक्त-मूर्धजः ।**

**दर्शयन्न् आत्मनो रूपं जडोन्मत्त-पिशाचवत् ॥**

**श्रीधर-स्वामी (भावार्थ-दीपिका) : **तद् एवम् आत्म-प्रतिपत्तिम् उक्त्वा बाह्य-स्थितिम् आह—चीर-वासा इति द्वाभ्याम् । बद्धवाङ् मनुनी ॥४३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवं सर्वथा निश्चिन्तस्य तस्य बाह्य-स्थितिम् आह—चीरेति । बद्ध-वाक् मौनी । अनपेक्षमाणः अनुजादि-प्रतीक्षाम् अकुर्वन् ॥४३॥

———————————————————————————————————————

**बलदेव-विद्यभूषणः (वैष्णवानन्दिनी) : **एवम् उभयथा निश्चितं तस्य ब्राह्मीं स्थितिम् आह—चीरेति सार्द्धाभ्यां बद्धवाक् मौनी ॥४३॥

> **॥।**

**॥ १.१५.४४ ॥ **

**अनवेक्षमाणो**[^१३७]** निरगाद् अशृण्वन् बधिरो यथा ।**

[^१३७]:
    ‘अनपेक्षमाणःऽ इति पाठः ।


**उदीचीं प्रविवेशाशां गत-पूर्वां महात्मभिः ॥**

**हृदि ब्रह्म परं ध्यायन् नावर्तेत यतो गतः**

**श्रीधर-स्वामी (भावार्थ-दीपिका) : **अनवेक्षमाणोऽनुजादि-प्रतीक्षाम् अकुर्वन् । आशां दिशम् । गत-पूर्वां पूर्वं प्रविष्टम् । महात्मभिर् विवेकविद्भिः । यतो यां दिशं गतः ॥४४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अधुना न्यस्त-समस्त-भारोऽहम् अव्यग्रः क्वापि विविक्ते देशे श्री-कृष्ण-प्राप्त्य्-अर्थम्, मन्-मना भव मद्-भक्त इति भगवद्-उपदिष्टम् एवोपायं करिष्यामीति निश्चिन्वतस् तस्य चेष्टाम् आह—उदीचीम् इति । परं ब्रह्म श्री-कृष्णं ध्यायन् ध्यातुम् ॥४४॥

———————————————————————————————————————

**बलदेव-विद्यभूषणः (वैष्णवानन्दिनी) : **अनव् एक्षमाणो भीमादि-प्रतीक्षाम् अकुर्वन् परं ब्रह्म श्री-कृष्णं ध्यायन् ध्यातुं यतो यामुदीचीम् ॥४४॥

> **॥।**

**॥ १.१५.४५ ॥ **

**सर्वे तम् अनु निर्जग्मुर् भ्रातरः कृत-निश्चयाः ।**

**कलिनाधर्म-मित्रेण दृष्ट्वा स्पृष्टाः प्रजा भुवि ॥**

**श्रीधर-स्वामी (भावार्थ-दीपिका) : अधर्मो मित्रं** यस्य, तेन ॥४५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्री-कृष्णं प्राप्तुं वयम् अपि तन्-मनस्का एव भवाम इति **कृतो निश्चयो** यैस् ते ॥४५॥

———————————————————————————————————————

**बलदेव-विद्यभूषणः (वैष्णवानन्दिनी) : **कृष्ण-ध्यानम् एव कृष्ण-प्रापकम् इति **कृतो निश्चयो** यैस् ते । **अधर्मो मित्रं** यस्य तेन ॥४५॥

> **॥।**

**॥ १.१५.४६ ॥ **

**ते साधु-कृत-सर्वार्था ज्ञात्वात्यन्तिकम् आत्मनः ।**

**मनसा धारयामासुर् वैकुण्ठ-चरणाम्बुजम् ॥**

**श्रीधर-स्वामी (भावार्थ-दीपिका) : साधु** सम्यक् **कृताः** **सर्वेऽर्था** धर्मादयो यैः । अत एव **वैकुण्ठस्य चरणाम्बुजम्** एव **आत्यन्तिकं शरणं ज्ञात्वा** ॥४६॥

———————————————————————————————————————

**जीव-गोस्वामी (क्रम-सन्दर्भः) : ते** इति । **ते** पाण्डवाः **साधु** यथा स्यात्, तथा **कृत-सर्वार्थाः **वशीकृत-धर्मार्थ-काम-मोक्षा अपि **वैकुण्ठस्य** श्री-कृष्णस्य **चरणाम्बुजम्** एव **आत्यन्तिकं** परम-पुरुषार्थं **ज्ञात्वा,** तद् एव **मनसा धारयामासुः** ॥४६॥

———————————————————————————————————————

**जीव-गोस्वामी (प्रीति-सन्दर्भः २७२) : **अथ तद्-अनन्तरं [१.१५.१-५ श्लोकेषु वर्णितार्जुन्म-वियोगाद् अनन्तरं] तुष्ट्य्-आत्मक-योगो यथा—**ते** इति त्रिभिः । ते पाण्डवाः **साधु** यथा स्यात्, तथा **कृत-सर्वार्था** वशीकृत-धर्मार्थ-काम-मोक्षा अपि **वैकुण्ठस्य** श्री-कृष्णस्य **चरणाम्बुजम्** एव आत्यन्तिकं परम-पुरुषार्थं ज्ञात्वा, तद् एव **मनसा धारयामासुः** ॥४७॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : साधु** यथा स्यात्, तथा **कृता** अनुष्ठिताः **सर्वेऽर्था **धर्मादयो यैस् तथा-भूता अपि **आत्यन्तिकं** तेभ्योऽप्य् अत्यन्ताधिकं श्री-कृष्ण-**चरणाम्बुजम्** एव **मनसा निर्धारयामासुः** । साधु-कृता धर्मार्थ-काम-मोक्षा यैः । अत एव चरणाम्बुजम् एवात्यन्तिकम् इति श्री-स्वामि-चरणाः ॥४६॥

———————————————————————————————————————

**बलदेव-विद्यभूषणः (वैष्णवानन्दिनी) : साधु** यथा भवत्य् एवं **कृताः सर्वे ऽर्था **धर्मादयो यैस् ते तादृशा अपि तेभ्योऽप्य् **आत्यन्तिकम्** अधिकतमं **वैकुण्ठस्य** कृष्णस्य **चरणाम्बुजम्** एव ज्ञात्वा **मनसा धारयामासुः** ॥४६॥

> **॥।**

**॥ १.१५.४७-४८ ॥ **

**तद्-ध्यानोद्रिक्तया भक्त्या विशुद्ध-धिषणाः परे ।**

**तस्मिन् नारायण-पदे एकान्त-मतयो गतिम् ॥**

**अवापुर् दुरवापां ते असद्भिर् विषयात्मभिः ।**

**विधूत-कल्मषास्थानं विरजेनात्मनैव हि ॥**

**श्रीधर-स्वामी (भावार्थ-दीपिका) : **कथं-भूते पदे ? **विधूत-कल्मषाणाम् आस्थानं** निवास-स्थानं यत्, तस्मिन् । **विरजेनात्मनैव** गतिं प्रापुर् न तु षोडश-कलेन लिङ्गेन । गतेर् वा विशेषणम् । विरजेनात्मनैवावस्थान-रूपां गतिं ते विधूत-कल्मषाः प्रापुर् इति ॥४७-४८॥

———————————————————————————————————————

**जीव-गोस्वामी (क्रम-सन्दर्भः) : नारायणः** श्री-कृष्णः । पुनर् गतिम् एव विशिनष्टि—**विधूत-कल्मषं** यथा-स्थानं नित्य-श्री-कृष्ण-प्रकाशास्पदं तदीया सभा । **आत्मना** स्व-शरीरेणैव । तत्र हेतुः—**विरजेन** अप्राकृतेन । **हि**-शब्दोऽसम्भवना-निवृत्त्य्-अर्थह् ॥४७-४८॥ [प्रीति-सन्दर्भ २७३]

———————————————————————————————————————

**विश्वनाथ-चक्रवर्ती (सारार्थ-दर्शिणी) : विशुद्धा** ज्ञान-योगाद्य्-अमिश्रा **धिषणा** बुद्धिर् येषां ते । अत एव **एकान्त-मतयः** । गतिं कीदृशीं ? **विधूत-कल्मषाणाम् आस्थानं** निवास-स्थानम् । यद् वा, **विधूत-कल्मषाणाम् आस्थानं** सभा सुधर्माभिधाना यत्र, तत् कृष्ण-धामैव **गतिम् अवापुः** । केन प्रकारेण ? इत्य् अत आह—**विरजेन** निर्मलेन गुण-मय-धर्मेन्द्राद्य्-अंश-राहित्याद् **अप्राकृतेन आत्मना** स्व-शरीरेणैव, न तु देह-भङ्गेनेत्य् अर्थः ॥४७-४८॥

———————————————————————————————————————

**बलदेव-विद्यभूषणः (वैष्णवानन्दिनी) : विशुद्धा** मार्जिताः सुखैश्वर्य-वाञ्छातोपनीता **धिषणा** येषां ते, तत्-सेवा-सुखैक-निष्ठ-धिय इत्य् अर्थः । **परे** श्रेष्ठे तस्मिन् **नारायण**-पदे वदर्याश्रमे **गतिं प्रापुः** ॥४७॥ \


> \


कीदृशीं गतिम् ? इत्य् आह—**विधूत-कल्मषाणां** नित्य-पार्षदानाम् उद्धवादीनाम् **आस्थानं** सुधर्माख्या सभा यत्र तत् कुशस्थली-नामकं कृष्ण-धामेत्य् अर्थः । केन प्रकारेण ? इत्य् आह—**विरजेन** निर्मलेन गुणमय-धर्म-मरुद्-इन्द्राद्य्-अंश-विरहद् अमायिकेन **आत्मना** स्व-स्व-विग्रहेणैव, न तु तद्-भङ्गेनेत्य् अर्थः ॥४८॥

> **॥।**

।**। १.१५.४९ ॥ **

**विदुरोऽपि परित्यज्य प्रभासे देहम् आत्मनः ।**

**कृष्णावेशेन तच्-चित्तः पितृभिः स्व-क्षयं ययौ ॥**

**श्रीधर-स्वामी (भावार्थ-दीपिका) : **श्री-**कृष्णावेशेन** कृष्णे चित्तम् आवेश्य **देहं** परित्यज्य **तच्-चित्त** एव संस् तदानीं नेतुम् आगतैः सह **स्व-क्षयं** स्वाधिकार-स्थानं **ययौ** ॥४९॥

———————————————————————————————————————

**जीव-गोस्वामी (क्रम-सन्दर्भः) : विदुरस्य** यम-लोक-गतिः स्वाधिकार-पालनार्थं लीलया काय-व्यूहेनेति ज्ञेयम् । तद् इत्थम् एव श्री-भागवत-भारतयोर् अविरोधः स्याद् इति ॥४९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : देहं** **परित्यज्य** इति । देवता-रूप एव, न तु पार्षद-रूपः । अत एव **पितृभिस्** तदानीं नेतुम् आगतैः सह । **स्व-क्षयं** स्वाधिकार-स्थानम् ॥४९॥

———————————————————————————————————————

**बलदेव-विद्यभूषणः (वैष्णवानन्दिनी) : विदुरोऽपि देहं परित्यज्य **इति धर्मराज-रूप एव तनु-पार्षद-रूपः, अत एव तदानेतुम् आगतैः **पितृभिः** सह **स्व-क्षयं** स्वाधिकार-स्थानं ययौ । पार्षदस् तु **तच्-चित्तस्** तम् एव प्रापेति ॥४९॥

> **॥।**

**॥ १.१५.५० ॥ **

**द्रौपदी च तद् आज्ञाय पतीनाम् अनपेक्षताम् ।**

**वासुदेवे भगवति ह्य् एकान्त-मतिर् आप तम् ॥**

**श्रीधर-स्वामी (भावार्थ-दीपिका) :** आत्मानं प्रत्य् **अनपेक्षतां** **तदा ज्ञात्वा** **तम् आप** ॥५०॥

———————————————————————————————————————

**जीव-गोस्वामी (क्रम-सन्दर्भः) : **आत्मानं प्रत्य् **अनपेक्षमाणानां** **तत्** श्री-कृष्ण-सङ्गमनम् **आज्ञाय** सम्यक् ज्ञात्वा । **वासुदेवे** श्री-वसुदेव-नन्दने । **हि** प्रसिद्धौ । यस्मिन्न् **एकान्त-मतिः, तम्** एव **प्राप्तवती** । अत्रान्येन पथा गच्छतोऽप्य् एतान् श्री-द्वारका-नाथः स्वयं स्व-शक्त्या स्व-समीपम् एवानीतवान् इति गम्यते, नित्यं सन्निहितः [वि।पु। ५.३८.१०, भा।पु। ११.३१.२४] इत्य्-आद्य्-उक्तेः ॥५०॥ [प्रीति-सन्दर्भ २७२]

———————————————————————————————————————

**विश्वनाथ-चक्रवर्ती (सारार्थ-दर्शिणी) : द्रौपदी** इति । सुभद्रादीनाम् अप्य् उपलक्षणम् । **तम् आप** इति देह-त्यागानुक्त्या शरीरेणैवेति ॥५०॥

———————————————————————————————————————

**बलदेव-विद्यभूषणः (वैष्णवानन्दिनी) : द्रौपदी** **च** इति । **चात्** सुभद्रापि **तम् आप** इति विग्रह-त्यागान् अभिधानात् पूर्व-विग्रहैव कृष्णम् आपेत्य् अर्थः ॥५०॥

> **॥।**

**॥ १.१५.५१ ॥ **

**यः श्रद्धयैतद् भगवत्-प्रियाणां**

**पाण्डोः सुतानाम् इति सम्प्रयाणम् ।**

**शृणोत्य् अलं स्वस्त्ययनं पवित्रं**

**लब्ध्वा हरौ भक्तिम् उपैति सिद्धिम् ॥**

**श्रीधर-स्वामी (भावार्थ-दीपिका) : इत्य्** एवं यत् **संप्रायणम्** । **अलम्** अतिशयेन **स्वस्त्य्-अयनं** मङ्गलास्पदम् । अलं **पवित्रं** च ॥५१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : इति** एवं **सम्प्रयाणम्** एव, न तु प्रकारान्तरम् । **सिद्धिं** सिद्धि-दशाम् ॥५१॥

इति सारार्थ-दर्शिन्यां हर्षिण्यां भक्त-चेतसाम् ।

प्रथमेऽयं पञ्चदशः सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : इति** गदित-विधं **संप्रयाणं**, न तु विधान्तरं, **सिद्धिं** मुक्तिम् ॥५१॥

**॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां दशम-स्कन्धेपाण्डव-स्वर्गारोहणं नाम

पञ्चदशोऽध्यायः

॥१.१५॥



**॥।**

> 

(१.१६)


## अथ षोडशोऽध्यायः


### परीक्षितो राज्य-लाभः, दिग्-विजयः, भूमि-धर्म-संवाद-श्रवणं च ।

॥ १.१६.१ ॥

**सूत उवाच—**

**ततः परीक्षिद् द्विज-वर्य-शिक्षया**

**महीं महा-भागवतः शशास ह ।**

**यथा हि सूत्याम् अभिजात-कोविदाः**

**समादिशन् विप्र महद्-गुणस् तथा ॥**

**श्रीधर-स्वामी (भावार्थ-दीपिका) :**

ततश् च षोडशे भूमि-धर्मयोः कलि-खिन्नयोः । \
संवादे वर्ण्यते प्राप्तिः पालकस्य परीक्षितः ॥

**द्विज-वर्याणां शिक्षया** सद्-उपदेशेन । **सूत्यां** जन्मनि । **अभिजात-कोविदा** जात-कर्म-विदः । हे **विप्र **! **महतां गुणा** यस्मिन् सः ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

परीक्षितो दिग्-विजयो धर्म-प्रश्नः क्षितिं प्रति ।

तस्याः कृष्ण-वियुक्तायाः शोकोक्तिः षोडशेऽभवत् ॥

हे विप्र! तथैव महतां गुणा यस्मिन् सः अभूत् ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :** 

परीक्षिततो दिग्विजयोऽत्र षोडशे, प्रश्नश् च धर्मस्य वसुन्धरां प्रति । \
गोविन्द-पादाम्बुज-सङ्ग-विच्युतेः, शोकश् च तस्या विविधोऽभिधीयते ॥

द्विज-वर्याणां शिक्षयोपदेशेन, सूत्यां जन्मनि । अभिजात-कोविदा दैवज्ञा यथा समादिशन्न् ऊचुस् तथैव परीक्षिन्महद्-गुणोऽभवत् । महतां युधिष्ठिरादीनां गुणा यस्मिन् सः ॥१-२॥

> **॥।**

॥ १.१६.२ ॥

**स उत्तरस्य तनयाम् उपयेम इरावतीम् ।**

**जनमेजयादींश् चतुरस् तस्याम् उत्पादयत् सुतान् ॥**

**श्रीधर-स्वामी (भावार्थ-दीपिका) : जनमेजयादीन्** इत्य् अक्षराधिक्यं छान्दसम् । **उत्पादयन्न्** इति पाट्ःए हेतौ शतृ-प्रत्ययः । सुतान् उत्पादयितुम् **उपयेम** इति वाक्य-योजना ॥२॥

———————————————————————————————————————

**जीव-गोस्वामी (क्रम-सन्दर्भः) : **स उत्तरस्य तनयाम् इति पूर्व-कथा [राज्याभिषेकात् प्राक्] ब्रह्मचर्ये राज्याभिषेकायोगात्[^१३८] ॥२॥

[^१३८]:
    राज्याभिषेकात् प्राक् इति क्वचित् पाठः ।


———————————————————————————————————————

**विश्वनाथ-चक्रवर्ती (सारार्थ-दर्शिणी) : **जनमेजयादीन् इति । प्रधाने कर्मण्य् अभिधेयेऽन्यादीन् आहुर् द्वि-कर्मणाम् इतिवन् नवाक्षरैक-पादोऽनुष्टुब्-विशेषोऽयम् ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : _न व्याख्यातम्_**।

> **॥।**

॥ १.१६.३ ॥ 

**आजहाराश्व-मेधांस् त्रीन् गङ्गायां भूरि-दक्षिणान् ।**

**शारद्वतं गुरुं कृत्वा देवा यत्राक्षि-गोचराः ॥**

**श्रीधर-स्वामी (भावार्थ-दीपिका) : आजहार** कृतवान् इत्य् अर्थः । **शारद्वतं** कृपम् । **यत्र** येष्व् अश्वमेधेषु देवा **दृष्टि-गोचरा** बभूवुः ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **शारद्वतं** कृपम् ॥३॥

———————————————————————————————————————

**बलदेव-विद्यभूषणः (वैष्णवानन्दिनी) :** **आजहार** कृतवान् । **शारद्वतं** कृपम् ॥३-४॥

> **॥।**

॥ १.१६.४ ॥ 

**निजग्राहौजसा वीरः कलिं दिग्-विजये क्वचित् ।**

**नृप-लिङ्ग-धरं शूद्रं घ्नन्तं गो-मिथुनं पदा ॥**

**श्रीधर-स्वामी (भावार्थ-दीपिका) : **निजग्राह निगृहीतवान् । कलिम् एव निर्दिशति—नृपेति ॥४॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी)**, **बलदेव-विद्यभूषणः (वैष्णवानन्दिनी)**: _न व्याख्यातम्।_

> **॥।**

॥ १.१६.५ ॥

**शौनक उवाच—**

**कस्य हेतोर् निजग्राह कलिं दिग्विजये नृपः ।**

**नृदेव-चिह्न-धृक् शूद्रः कोऽसौ**[^१३९]** गां यः पदाहनत् ॥**

[^१३९]:
    “शूद्रकोऽसौ” इति पाठो विश्वनाथेन स्वीकृतः ॥


**मध्वाचार्यः (भागवत-तात्पर्यम्) : कोऽसाव्** इत्य् आक्षेपः, कलिम् इत्य् उक्तत्वात् ॥५॥

———————————————————————————————————————

**श्रीधर-स्वामी (भावार्थ-दीपिका) : कस्य हेतोर्** इति । अयम् अर्थः—**कलिं** कस्माद् **धेतोः** केवलं **निजग्राह,** न तु हतवान् । यतोऽसौ **शूद्रः** अतिकुत्सितः । **यो गां पदाहनद्** अहन्न् इति ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : निजग्राह** न तु हतवान् । यतोऽसौ **शूद्रकः** अतिकुत्सितो हन्तुम् एवोचितः ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : **केवलं **निजग्राह**, न तु तं जघान ॥५॥

> **॥।**

॥ १.१६.६ ॥ 

**तत् कथ्यतां महा-भाग यदि कृष्ण-कथाश्रयम् ॥**

**अथवास्य पदाम्भोज- मकरन्द-लिहां सताम् ।**

**मध्वाचार्यः (भागवत-तात्पर्यम्) : अथ** इति पक्षान्तरे । **वा** यदि । यद्य्-अर्थे च विकल्पार्थे वा-शब्दः समुदीर्यते इति नाम-महोदधौ ॥६॥

———————————————————————————————————————

**श्रीधर-स्वामी (भावार्थ-दीपिका) : अस्य** विष्णोः **पदाम्भोजयोर् मकरन्दः,** तं **लिहन्त्य्** आस्वादयन्ति ये, तेषां **सतां** महतां वा **कथाश्रयम्** इति समासान् निष्कृतस्यानुषङ्गः । तर्हि **कथ्यताम्** ॥६॥

———————————————————————————————————————

**जीव-गोस्वामी (क्रम-सन्दर्भः) : यदि कृष्ण-कथाश्रयं** भवति, तर्हि तद्-अन्यद् अपि **कथ्यताम्** इत्य् अर्थः ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : तत्** कलि-निग्रहणं **सतां कथाश्रयम्** इत्य् अनेन समास-गतेनाप्य् अन्वयः ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : तत्** कलि-निग्रहणं, **सतां कथाश्रयम्** इत्य् अनेन समासगतेनान्वयः, सापेक्षकत्वात् ॥६॥

> **॥।**

॥ १.१६.७ ॥

**किम् अन्यैर् असद्-आलापैर् आयुषो यद् असद्-व्ययः ॥**

**क्षुद्रायुषां नृणाम् अङ्ग मर्त्यानाम् ऋतम् इच्छताम् ।**

**इहोपहूतो भगवान् मृत्युः शामित्र-कर्मणि ॥७॥**

**मध्वाचार्यः (भागवत-तात्पर्यम्) : **अन्यथा चेद् **आयुषोऽसद्-व्ययः** इत्य् अर्थः ॥७॥

———————————————————————————————————————

**श्रीधर-स्वामी (भावार्थ-दीपिका) : **नो चेत् किम् अन्यैर् असद्भिर् आलापैः ? **यद्** यैर् **आयुषो वृथा क्षयः** । अस्माकम् अयं सत्र-प्रयत्नेऽपि हरि-कथामृत-पानार्थ एवेत्य् आह—सार्धाभ्याम् । क्षुद्रम् अल्पम् आयुर् येषाम्  । अतो मर्त्यानां मरण-धर्मवताम् । तथापि ऋतं सत्यं मोक्षम् इच्छताम् ॥७॥

———————————————————————————————————————

**जीव-गोस्वामी (क्रम-सन्दर्भः) : **ऋतं परम-सत्यं श्री-भगवन्तम् इच्छतां क्षुद्रायुषाम् अन्यैः किम् ? ननु तादृशानां श्री-भगवत्-कथा-श्रवणम् अपि सम्पन्नं न स्याद् इत्य् आशङ्क्याह—इहेति ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तदाश्रयणं न चेत्, तर्ह्य् **असद्-आलापैः किं**? **यत आयुषोऽसद्-व्ययो** वृथैव क्षयः । **ऋतं** सत्य-वस्तु श्री-कृष्णम् इत्य् अर्थः । ननु नश्वर-देहानां कृष्ण-कथा-भाग्य-लाभोऽपि कथं सेत्स्यति ? इत्य् अत आह—इह क्षेत्रे शमितुर् इदं शामित्रं कर्म पशु-हिंसनं तत्र तद्-अर्थं मृत्युर् उपहूतः ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु नश्वर-शरीराणां कथं बृहत्-कथा-लाभः? तत्राह—इह क्षेत्रे, शमितुर् यागीय-पशु-मारकस्येदं शामित्रं कर्म, तस्मिन् निमित्ते भगवान् कालोऽस्माभिर् उपहूतः ॥७॥

> **॥।**

॥ १.१६.८ ॥

**न**[^१४०]** कश्चिन् म्रियते तावद् यावद् आस्त इहान्तकः ।**

[^१४०]:
    ‘यतेत बुद्धिमान् मृत्योर् अभावाय पुरैव हिऽ इति तृतीय-चतुर्थ-चरणौ क्वचित् ।


**एतद्-अर्थं हि भगवान् आहूतः परमर्षिभिः ।**

**अहो नृ-लोके पीयेत हरि-लीलामृतं वचः**[^१४१]** ॥**

[^१४१]:
    अत्रऽयस्मिन् पीते कृतं सर्वम् इष्टापूर्तादिकं भवेत्ऽ इत्य् अर्थम् अधिकं क्वचित् ।


**मध्वाचार्यः (भागवत-तात्पर्यम्) : **एतद्-अर्थं मृत्युर् उपहूतः । अहो न्र् लोके पीयेतेति ॥८॥

———————————————————————————————————————

**श्रीधर-स्वामी (भावार्थ-दीपिका) : **यो मृत्युः स इह सत्रे शमितुर् इदं शामित्रं कर्म पशु-हिंसनं तद्-अर्थम् उपहूतः । ततः किम् ? अत आह—न कश्चिद् इति । ततोऽपि किम् ? अत आह—अहो नृ-लोके हरि-लीलामृतं वचः पीयेतेतु एतद्-अर्थम् । हरि-लीलैवां यस्मिंस् तत् ॥९॥

———————————————————————————————————————

**जीव-गोस्वामी (क्रम-सन्दर्भः) : **यावद् इह हरि-कथायाम् आस्ते तावद् इह कश्चिन् न म्रियेत । तच् चैषां श्रोतॄणां मरण-निवारण-कारणं मृत्य्व्-आह्वानं निर्विघ्न-हरि-कथामृत-पानार्थम् एवेत्य् आह—एतद्-अर्थम् इति ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततः किम् ? अत आह—न कश्चिद् इति । ततोऽपि किम् ? अत आह—अहो इति ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **ततः किम्? अत आह—न कश्चिद् इति ॥८॥

> **॥।**

॥ १.१६.९ ॥

**मन्दस्य मन्द-प्रज्ञस्य वयो मन्दायुषश् च वै ।**

**निद्रया ह्रियते नक्तं दिवा च व्यर्थ-कर्मभिः ॥**

**श्रीधर-स्वामी (भावार्थ-दीपिका) : **तद्-अभावे वृथैव जीवनम् इत्य् आह । मन्दस्यालसय । नक्तं रात्रौ यद् वय आयुस् तन् निद्रया ह्रियते । दिवा अह्नि च यद् वयस् तद् व्यर्थ-कर्मभिर् अपह्रियते ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अन्यथा आयुषो वैयर्थ्यम् इत्य् आह—मन्दस्येति ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : **ततोऽपि किम्? अत आह—अहो इति, इतरथायुषो वैयर्थ्यम् इत्य् आह—मन्दस्येति ॥९॥

> **॥।**

॥ १.१६.१० ॥

**सूत उवाच—**

**यदा परीक्षित् कुरु-जाङ्गलेऽवसत्**

**कलिं प्रविष्टं निज-चक्रवर्तिते ।**

**निशम्य वार्ताम् अनतिप्रियां ततः**

**शरासनं संयुग-शौण्डिर् आददे ॥**

**श्रीधर-स्वामी (भावार्थ-दीपिका) : **तत्र तावत् कलि-निग्रह-प्रसङ्गम् आह—यदेति । यदा जिज-चक्रवर्तिते स्व-सेनया पालिते देशे कलिं प्रविष्टं शुश्राव[^१४२], तदा ताम् अनतिप्रियां वार्तां किंचित् प्रियां च युद्ध-कौतुक-संपत्तेः निशम्य ततः शरासनं दुष्ट-निग्रहार्थम् आददे । संयुगे शौण्डिर् युद्धे प्रगल्भः । पाठन्तरे[^१४३] युद्धे शौरिः कृष्ण-तुल्यः ॥१०॥

[^१४२]:
    इदम् अध्याहृतम्ऽकुरु-जाङ्गलेऽशृणोत्ऽ इति पाठे नाध्याहारापेक्षा ।


[^१४३]:
    ‘संयुग-शौरिःऽ इत्य् एवं-रूपे ।


———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यदा निज-चक्र-वर्तिते स्व-सेनया पालिते देशे कलिं प्रविष्टम् एव अनतिप्रियां वार्तां तज्-जिघांसया किञ्चित् प्रियां च निशम्य शरासनम् आददे तदैव पुरात् दिग्-विजयाय निर्गत इत्य् अन्वयः । अत्र प्रविष्टः कलिर् एवानतिप्रिया वार्तेत्य् अनुवाद-विधेय-भावो विवक्षितो ज्ञेयः । शौण्डिः प्रगल्भः । संयुग-शौरिर् इति पाठे संयुगे शौरि-तुल्यः ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : **निजचक्रेण स्वसैन्येन वर्तिते पालिते कुरु-जाङ्गले प्रविष्टं कलिं तस्यान् अतिप्रियां संयुग-शौण्डित्वात् किञ्चित्-प्रियां वार्तां च निशम्य ततः शरासनं धनुर् आददे, शौण्डिर् निपुणः ॥१०॥

> **॥।**

॥ १.१६.११ ॥

**स्वलङ्कृतं श्याम-तुरङ्ग-योजितं**

**रथं मृगेन्द्र-ध्वजम् आश्रितः पुरात् ।**

**वृतो रथाश्व-द्विपपत्ति-युक्तया**

**स्व-सेनया दिग्-विजयाय निर्गतः ॥**

**श्रीधर-स्वामी (भावार्थ-दीपिका) : **ततश् च दिग्विजयाय निर्गतः ॥११॥

———————————————————————————————————————

**जीव-गोस्वामी (क्रम-सन्दर्भः) : **अत एव दिग्-विजयाय तत्-तद्-दिक्-स्थित-दुष्ट-राजादि-वशीकाराय ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : **रथम् आस्थितः सेनयावृतो दिग्विजयाय पुरान्-निर्गतः ॥११॥

> **॥।**

॥ १.१६.१३ ॥

**भद्राश्वं केतुमालं च भारतं चोत्तरान् कुरून् ।**

**किम्पुरुषादीनि वर्षाणि विजित्य जगृहे बलिम् ॥**

**श्रीधर-स्वामी (भावार्थ-दीपिका) : **भद्राश्वादीनि पूर्व-पश्चिम-दक्षिणोत्तरतः समुद्र-लग्नानि वर्षाणि । मेरोः सर्वत इलावृतम् ॥ तत उत्तरतो रम्यकं हिरण्मयं च । दक्षिणतो हरिवर्षं किंपुरुषं च ॥१३॥

———————————————————————————————————————

**जीव-गोस्वामी (क्रम-सन्दर्भः) : **ततश् च तत्-प्रभावेण निह्नुत-स्व-प्रभावे सति भारतवर्ष-मात्राधिकारिणि कलौ प्रसङ्गतो भद्राश्वादीन्य् अपि जेतुं गतः । क्रमस्त्व् अत्र न विवक्षितः ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : **भद्राश्वादीनि पूर्व-पश्चिम-दक्षिणोत्तरतः समुद्र-लग्नानि वर्षाणि, मेरोः समन्ताद् इलावृतं, तत उत्तरोत्तरात् रम्यकं हिरन्मयं च । दक्षिणतो हरि-वर्षं किम्-पुरुषं चोत्तर-कुर्व्-आख्यानि ॥१३॥

> **॥।**

॥ १.१६.१४ ॥[^१४४]

**तत्र तत्रोपशृण्वानः स्व-पूर्वेषां महात्मनाम् ।**

[^१४४]:
    थे फ़ोल्लोwइन्ग् त्wओ वेर्सेस् प्रेचेदे थिस् ओने इन् थे गित प्रेः स् एदितिओन्, बुत् नो ओने सेएम्स् तो हवे चोम्मेन्तेद् ओन् थेम्।
    
    _नगरांश् च वनांश् चैव नदीश् च विमलोदकाः ।_
    
    _पुरुषान् देव-कल्पांश् च नारीश् च प्रिय-दर्शनाः ॥_
    
    _अदृष्ट-पूर्वान् सुभगान् स ददर्श धनञ्जयः ।_
    _सदनानि च शुभ्राणि नारीश् चाप्सरसां निभाः ॥_


**प्रगीयमाणं च यशः कृष्ण-माहात्म्य-सूचकम् ॥**

**श्रीधर-स्वामी (भावार्थ-दीपिका) : प्रगीयमानं यशः** । **यश**-आदीनि शृण्वंस् तेभ्यो ददाव् इति तृतीयेनान्वयः ॥१४॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : स्व-पूर्वेषां** युधिष्ठिरादीनां स्वस्य च **कृष्ण-माहात्म्य-सूचकं** **यशः **शृन्वन् ॥१४॥

> **॥।**

॥ १.१६.१५ ॥ 

**आत्मानं च परित्रातम् अश्वत्थाम्नोऽस्त्र-तेजसः ।**

**स्नेहं च वृष्णि-पार्थानां तेषां भक्तिं च केशवे ॥**

_न कतमेन व्याख्यातम्_।

———————————————————————————————————————

**बलदेव-विद्यभूषणः (वैष्णवानन्दिनी) : **तद्-यशसा कथं तन्-माहात्म्यं सूच्यते? तत्राह—**आत्मानं चेति** ॥१५॥

> **॥।**

॥ १.१६.१६ ॥

**तेभ्यः परम-सन्तुष्टः प्रीत्य्-उज्जृम्भित-लोचनः ।**

**महा-धनानि वासांसि ददौ हारान् महा-मनाः ॥**

_न कतमेन व्याख्यातम्_।

———————————————————————————————————————

**बलदेव-विद्यभूषणः (वैष्णवानन्दिनी) : तेभ्यो** यशो-गायकेभ्यः ॥१६॥

> **॥।**

॥ १.१६.१७ ॥

**सारथ्य-पारषद-सेवन-सख्य-दौत्य-**

**वीरासनानुगमन-स्तवन-प्रणामान् ।**

**स्निग्धेषु पाण्डुषु जगत्-प्रणतिं च विष्णोर्**

**भक्तिं करोति नृ-पतिश् चरणारविन्दे**[^१४५]** ॥**

[^१४५]:
    ‘नृ-पतिः स्म पदारविन्देऽ इति पाठः ।


**मध्वाचार्यः (भागवत-तात्पर्यम्) : स्निग्धेषु** **पाण्डुषु** **विष्णोः** **सारथ्यादिभिर्** विशेषतो **भक्तिं करोति** ॥१७॥

———————————————————————————————————————

**श्रीधर-स्वामी (भावार्थ-दीपिका) :** किं च, **स्निग्धेषु पाण्डवेषु विष्णोर्** यानि **सारथ्यादीनि** कर्माणि, तानि शृण्वन्,[^१४६] तथा विष्णोर् **जगत्**-कर्तृकां **प्रणतिं** च शृण्वन्, **नृपतिः** परीक्षिद् **विष्णोश् चरणारविन्दे** **भक्तिं करोति** स्म । **पारषदम्** इति रेफ-षारयोर् विश्लेषश् छान्दसः । तत्र पार्षदं सभा-पतित्वम् । **सेवनं** चित्तानुवृत्तिः । **वीरासनं** रात्रौ खड्ग-हस्तस्य तिष्ठतो जागरणम् ॥१७॥

[^१४६]:
    शृण्वन्न् इत्य् अध्याहार-लब्धम् ।ऽस्तवनानि शृण्वन्ऽ इति पाठे तु नाध्याहारापेक्षा ।


———————————————————————————————————————

**जीव-गोस्वामी (प्रीति-सन्दर्भः, १२९) : मैत्री-वश्यत्वम् **आह—**सारथ्य**- इत्य्-आदि । **स्निग्धेषु पाण्डुषु विष्णोर्** यानि **सारथ्यादीनि** कर्माणि, तानि शृण्वंस् तथा **विष्णोर्** जगत्-कर्तृकां **प्रणतिं** च शृण्वन् **नृपतिः** परीक्षिद् **विष्णोश्** **चरणारविन्दे** **भक्तिं करोति** । **पारषदं** पार्षदत्वं सभा-पतित्वम् । **सेवनं** चित्तानुवृत्तिः । **वीरासनं** रात्रौ खड्ग-हस्तस्य तिष्ठतो जागरणम् ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, **स्निग्धेषु पाण्डवेषु विष्णोर्** यानि **सारथ्यादीनि** कर्माणि तानि शृण्वन्, तथा विष्णोर् **जगत्**-कर्तृकां **प्रणतिं** च शृण्वन् । तत्र **पार्षदं** सभा-पतित्वम् । **सेवनं** चित्तानुवृत्तिः । **वीरासनं** रात्रौ खड्ग-हस्तस्य तिष्ठतो जागरणम् ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **किं च, **स्निग्धेषु पाण्डुषु** विष्णु-कर्तृकाणि **सारथ्यादीनि** । **जगत्**-कर्तृकां विष्णोः **प्रणतिं** च शृन्वन् **नृपतिः** परीक्षित् **भक्तिं करोति**, **पार्षदं** स-दम्पतित्वं, **सेवनम्** आज्ञा-पालनं । **वीरासनं** खड्ग-हस्ततया तिष्ठतो निशि जागरः ॥१७॥

> **॥।**

॥ १.१६.१८ ॥

**तस्यैवं वर्तमानस्य पूर्वेषां वृत्तिम् अन्वहम् ।**

**नातिदूरे किलाश्चर्यं यद् आसीत् तन् निबोध मे ॥**

**श्रीधर-स्वामी (भावार्थ-दीपिका) : वृत्तिम् अनु वर्तमानस्य** सतः । **नातिदूरे** शीघ्रम् एव ॥१८॥

———————————————————————————————————————

**जीव-गोस्वामी (क्रम-सन्दर्भः) : **जित्वा च निवृत्ति-समये क्वचिन् निह्नुत्य भ्रमन् स्व-राज्यस्य **नातिदूर** एव साक्षात् कलिं ददर्श । तद्-दूर-गमने पुनः कृत-धार्ष्ट्यत्वाद् इति ज्ञेयम् । तथैवाह—तस्येति ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : अन्व्** इति शेषः । **अन्वहम्** **अनु वर्तमानस्य** ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : अन्व्** **अहम् अनुवर्तमानस्य** ॥१८॥

> **॥।**

॥ १.१६.१९ ॥ 

**धर्मः पदैकेन चरन् विच्छायाम् उपलभ्य गाम् ।**

**पृच्छति स्माश्रु-वदनां विवत्साम् इव मातरम् ॥**

**श्रीधर-स्वामी (भावार्थ-दीपिका) : धर्मो** वृष-रूपः । विच्छायां हत-प्रभाम् । गां गो-रूपां पृथ्वीम् । विवत्सां नष्टापत्याम् ॥१९॥

———————————————————————————————————————

**जीव-गोस्वामी (क्रम-सन्दर्भः) : **काम् इव कां तत्राह— विवत्साम् इव मातरम् इति । यथा नष्टापत्यां स्व-मातरं कोऽपि पृच्छति तथा ताम् अपृच्छद् इत्य् अर्थः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धर्म इति । युगारम्भ-क्षणत एव धर्म-पृथ्वी-कलयस् तथा-भूती-भवन्तो लोकैर् अदृश्या अपि दिदृक्षणीयत्वाद् अनुध्यायतः परीक्षितो योगज-नेत्राभ्यां दृष्टा ज्ञेयाः । धर्मो वृष-रूपः विच्छायां हत-प्रभाम् ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **धर्मो वृष-रूपः, विच्छायां हत-प्रभां, विवत्सां हतापत्याम् ॥१९॥

> **॥।**

॥ १.१६.२० ॥

**धर्म उवाच—**

**कच्चिद् भद्रेऽनामयम् आत्मनस् ते **

**विच्छायासि म्लायतेषन् मुखेन ।**

**आलक्षये भवतीम् अन्तर् आधिं **

**दूरे बन्धुं शोचसि कञ्चनाम्ब ॥**

**श्रीधर-स्वामी (भावार्थ-दीपिका) : तेआत्मनो** देहस्य यद्यपि बहिर् **आमयो** न लक्ष्यते, तथाप्य् **अन्तर्** मध्ये **आधिः** पीडा यस्यास् तां त्वाम् **आलक्ष्ये** । केन ? यतो **विच्छायासि**, अत **ईषन् म्लायता** वैवर्ण्यं भजता **मुखेन** लिङ्गेन । तत्र कारणानि कल्पयन् पृच्छति—दूरे बन्धुभिर् इत्य्-आदि पञ्चभिः । **दूरे** स्थितं **बन्धुम्** ॥२०॥

———————————————————————————————————————

**जीव-गोस्वामी (क्रम-सन्दर्भः) : **कच्चिद् इति । अत्रेषच्-छब्दोऽनायासे वर्तते । ईषद्-दुःसुषु कृच्छ्राकृच्छ्रार्थेषु खल् [पा। ३.३.१२६] इत्य् अत्रेषत्-कर इतिवत् । ततश् चेषद् अनायासेनालक्षय इति योज्यम् ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : आत्मनो** देहस्य । **अनामयम्** आरोग्यम् । किं च, **अन्तर्** मध्ये **आधिः** पीडा यस्यास् तां तत्र कारणानि कल्पयन् पृच्छति दूरे बन्धुम् इति ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **कच्चित् प्रश्ने, हे भद्रे! ते तव् आत्मनो देहस्यानाम् अयम् आरोग्यम् अस्ति? यद्यपि बहिर्नामयः प्रतीयते, तथापि भवतीम् अन्तराधिं हृद्-गत-व्यथाम् आलक्ष्ये । कुतः विच्छाया हत-प्रभासि? ईषन्-म्लायता वैवर्ण्यवता मुखेन लिङ्गेन तथा ज्ञायसे, तत्र हेतून् विकल्पयन् पृच्छति—दूरे-बन्धुम् इति पञ्चभिः ॥२०॥

> **॥।**

॥ १.१६.२१ ॥

**पादैर् न्यूनं शोचसि मैक-पादम्**

**आत्मानं वा वृषलैर् भोक्ष्यमाणम् ।**

**आहो सुरादीन् हृत-यज्ञ-भागान्**

**प्रजा उत स्विन् मघवत्य् अवर्षति ॥**

**श्रीधर-स्वामी (भावार्थ-दीपिका) : **त्रिभिः पादैर् न्यूनम् अत एकैक-पादम् । मा मां मल्-लक्षणं जनम् इत्य् अर्थः । वृषलैर् इत ऊर्ध्वं भोक्ष्यमाणम् । पुंस्त्वम् आत्म-पद-विशेषणत्वात् । हृता यज्ञ-भागा येषां तान् । यज्ञाद्य्-अकरणात् ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मा माम् । वृषलैर् म्लेच्छैर् अत ऊर्ध्वम् आत्मानं भोक्ष्यमाणम् । पुंस्त्वम् आत्मपद-विशेषणत्वात् ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **त्रिभिः पादैर् न्यूनम् एकपादं मां शोचसि, आत्मानं स्वं चेत उर्द्ध्वं वृषलैः शूद्रैर् भोक्ष्यमाणं । पुंस् त्वम् आत्म-पद-विशेषणत्वात् । अहो किम् वा हत यज्ञ-भागान् सुरादीन् । उतस्विद् अथवा मघवत्य-वर्षति क्लिष्टाः प्रजाः शोचसि? ॥२१॥

> **॥।**

॥ १.१६.२२ ॥ 

**अरक्ष्यमाणाः स्त्रिय उर्वि बालान् **

**शोचस्य् अथो पुरुषादैर् इवार्तान् ।**

**वाचं देवीं ब्रह्म-कुले कुकर्मण्य् **

**अब्रह्मण्ये राज-कुले कुलाग्र्यान् ॥**

**श्रीधर-स्वामी (भावार्थ-दीपिका) : **हे उर्वि पृथ्वि, भर्तृभिर् अरक्षयमाणाः स्त्रियः पितृभिर् अरक्षयंआणान् बालान् प्रत्युत तैर् एव पुरुषादैर् इव निर्दयैर् आर्तान् क्लिष्टान् । वाचं देवीं सरस्वतीं कुकर्मणि दुराचारे स्थिताम् । कुलाग्र्यान् ब्राह्मणोत्तमान् सेवकान् ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भर्तृभिर् अरक्ष्यमाणाः स्त्रियः । पितृभिर् अरक्ष्यमाणान् बालान् प्रत्युत तैर् एव पुरुषादैर् इव निर्दयैर् आर्तान् क्लेशितान् । वाचं पाण्डित्य-लक्षणां सरस्वतीं कुकर्मणि दुराचारे । ब्राह्मण-भक्ति-हीनेऽपि राज-वंशे उत्पन्नान् कुलाग्र्यान् कुलीनत्वेन ख्यापितान् ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **पतिभिर् अरक्ष्यमाणाः स्त्रियः, पितृभिर् अपाल्यमानान् बालान्, प्रत्युत तैः पुरुषादै राक्षसैर् इव निर्दयैर् आर्तान् क्लेशितान् । वाचं देवीं पाण्डित्य-लक्षणां सरस्वतीं कुकर्मणि दुराचारे ब्रह्म-कुले स्थिताम् । अब्रह्मण्ये विप्र-भक्ति-शून्ये राज-कुले जातान् कुलाग्र्यान् कुलीनत्वेन ख्यातान् शोचसि? ॥२२॥

> **॥।**

॥ १.१६.२३ ॥ 

**किं क्षत्र-बन्धून् कलिनोपसृष्टान् **

**राष्ट्राणि वा तैर् अवरोपितानि ।**

**इतस् ततो वाशन-पान-वासः- **

**स्नान-व्यवायोन्मुख-जीव-लोकम् ॥**

**श्रीधर-स्वामी (भावार्थ-दीपिका) : उपसृष्टान्** व्याप्तान् । **अवरोपितान्य्** उद्वासितानि । **व्यवायो** मैथुनम् । **इतस् ततो** निषेधानादरेण सर्वतोऽश्नादिष्**ऊन्मुखं** प्रवर्तमानं **जीव-लोकं वा** ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उपसृष्टान् व्याप्तान् । अवरोपितानि उद्वासितानि ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : **कलिनोपसृष्टान् व्याप्तान् क्षत्र-बन्धून्, तैर् अवरोपितान्युज्जटितानि राष्ट्राणि वा, इतस् ततो विधि-निषेधान् आदरेणाशनादिषून्मुखं जीव-लोकं वा शोचसि? व्यवायो मैथुनम् ॥२३॥

> **॥।**

॥ १.१६.२४ ॥ 

**यद्वाम्ब ते भूरि-भरावतार- **

**कृतावतारस्य हरेर् धरित्रि ।**

**अन्तर्हितस्य स्मरती विसृष्टा **

**कर्माणि निर्वाण-विलम्बितानि ॥**

**श्रीधर-स्वामी (भावार्थ-दीपिका) : **हे अम्ब मातः हे धरित्रि, ते तव यो भूरि-भारस् तस्यावतारणार्थं कृतावतारस्य कर्माणि स्मरन्ती तेन विसृष्टा सती शोचसि । निर्वाणं विलम्बितम् आश्रितं येषु तानि । पाठान्तरे निर्वाणं विडम्बितम् उपहसितं यैः । मोक्षाद् अप्य् अधिक-सुखानीत्य् अर्थः ॥२४॥

———————————————————————————————————————

**जीव-गोस्वामी (क्रम-सन्दर्भः) : **निर्वाण-विडम्बितानीत्य् अत्र निर्वाणं विडम्बितं यैर् इति विग्रहः । निर्वाणस्य सुखादित्वात् पूर्व-निपातः । डलयोर् एकत्वात् पाठ-द्वयम् अपि समानार्थम् ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भुवो भारस् तस्य अवतारणार्थं कृतोऽवतारो येन तस्य कर्माणि स्मरन्ती । यतस् तेन त्वं विसृष्टा त्यक्ता । निर्वाणं कैवल्यं विडम्बितं स्व-माधुर्येण उपहासास्पदीकृतं यैस् तानि । ड-लयोर् ऐक्यात् पाठ-द्वयम् अपि समानार्थम् ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **अम्ब हे धरित्रि! अन्तर् हितस्य हरेः कर्माणि स्मरन्ती तेन विसृष्टा त्यक्ता सती शोचसि । कीदृशस्य? इत्य् आह—ते तव भरावताराय कृतोऽवतारः प्राकट्यं येन तस्य । कर्माणि कीदृंशि? इत्य् आह—निर्वाणं विलम्बितम् आश्रितं येषु तानि । यद् वा, ड-लयोर् ऐक्यात् निर्वाणं विडम्बितं स्व-माधुर्येणोपहसितं यैस् तानि ॥२४॥

> **॥।**

॥ १.१६.२५ ॥

**इदं ममाचक्ष्व तवाधि-मूलं**

**वसुन्धरे येन विकर्शितासि ।**

**कालेन वा ते बलिनां बलीयसा**

**सुरार्चितं किं हृतम् अम्ब सौभगम् ॥**

**श्रीधर-स्वामी (भावार्थ-दीपिका) : **हे अम्ब, ते सौभाग्यं कालेन वा हृतम् ॥२५॥

———————————————————————————————————————

**जीव-गोस्वामी (क्रम-सन्दर्भः) : **विकर्शितासि विशेषेण कृशीकृतासि ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विकर्शितासि विशेषेण कृशीकृतासि ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **विकर्षिता विशेषेण कृषीकृतासि, किम् वा ते सौभगं कालेन हृतम्? ॥२५॥

> **॥।**

॥ १.१६.२६ ॥

**धरण्य् उवाच—**

**भवान् हि वेद तत् सर्वं यन् मां धर्मानुपृच्छसि ।**

**चतुर्भिर् वर्तसे येन पादैर् लोक-सुखावहैः ॥**

**श्रीधर-स्वामी (भावार्थ-दीपिका) : **भवान् जानात्य् एव तथापि वक्ष्यामीत्य् आह । येन हेतु-भूतेन त्वं चतुर्भिः पादैर् वर्तसे । यत्र च सत्यादयो महा-गुणा न वियन्ति (न क्षीयन्ते स्म) तेन श्री-निवासेन रहितं लोकं शोचामीति षष्ठेनान्वयः ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु यद्यप्य् अहं जानामि तद् अपि त्वन्-मुखात् श्रोतुम् इच्छामीत्य् अत आह—चतुर्भिर् इति । येन हेतु-भूतेन त्वं चतुर्भिः पादैर् वर्तसे इति वर्तमान-सामीप्ये वर्तमान-प्रयोगः । तेन श्रीनिवासेन रहितं लोकं शोचामीति षष्ठेनान्वयः ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) :**हे धर्म! यन्-मां पृच्छति तत् सर्वं भवान् वेद, तथापि त्वन्-मुखात् श्रोतव्यम् इति चेत्-तत्राह—येन रक्षकेण त्वं चतुर्भिः दया-सत्य-तपः-शोचैः पादैर् वर्तसेऽवर्तिष्ठाः वर्तमान-सामीप्ये वर्तमानवद् वा [पा।] इति सूत्रं, तेन श्रीनिवासेन रहितं लोकं शोचामीति षष्ठेन सम्बन्धः ॥२६॥

> **॥।**

॥ १.१६.२७-३० ॥

**सत्यं शौचं दया क्षान्तिस् त्यागः सन्तोष आर्जवम् ।**

**शमो दमस् तपः साम्यं तितिक्षोपरतिः श्रुतम् ॥**

**ज्ञानं विरक्तिर् ऐश्वर्यं शौर्यं तेजो बलं स्मृतिः ।**

**स्वातन्त्र्यं कौशलं कान्तिर् धैर्यं मार्दवम् एव च ॥**

**प्रागल्भ्यं प्रश्रयः शीलं सह ओजो बलं भगः ।**

**गाम्भीर्यं स्थैर्यम् आस्तिक्यं कीर्तिर् मानोऽनहङ्कृतिः ॥**

**एते चान्ये च भगवन् नित्या यत्र महा-गुणाः ।**

**प्रार्थ्या महत्त्वम् इच्छद्भिर् न वियन्ति स्म कर्हिचित् ॥**

**मध्वाचार्यः (भागवत-तात्पर्यम्) : **त्यागो मिथ्याभिमान-वर्जनम् । मिथ्याभिमान-विरतिस् त्याग इत्य् अभिधीयते इति नारायणाध्यात्मे । एकान्ततः शुभ-भागित्वं सौभाग्यम् । शुभैक-भागी सुभगो दुर्भगस् तद्-विपर्यय इति गीता-कल्पे । 


> शमः प्रियाद् बुद्ध्य्-उत्सादः क्षमा-क्रोधाद्य्-अनुत्थितिः ।   
> महा-विरोध-कर्तुश् च सहनं तु तितिक्षणम् ॥ इति पाद्मे ।  
> स्वयं सर्वस्य कर्तृत्वात् कुतस् तस्य प्रियाप्रियः ॥ इति च ।  
> प्रियम् एव यतः सर्वं प्रियं नास्ति कुत्रचित् ।   
> स्वयम् एव यतः कर्ता शान्तोतो हरिर् ईश्वरः ॥ इति ब्रह्म-तर्के ।

मानः परेशाम् । 


> गुणैः स्वरूप-भूतैस् तु गुण्य् असौ हरिर् ईश्वरः ।  
> न विष्णोर् न च मुक्तानां कोऽपि भिन्नेद् गुणो मतः ॥ इति ब्रह्म-तर्के ।

———————————————————————————————————————

**श्रीधर-स्वामी (भावार्थ-दीपिका) : सत्यं** यथार्थ-भाषणम् । **शौचं** शुद्धत्वम् । **दया** पर-दुःखासहनम् । **क्षान्तिः** क्रोध-प्राप्तौ चित्त-संयमनम् । **त्यागो**ऽर्थिषु मुक्त-हस्तता । **सन्तोषो**ऽलं-बुद्धिः । **आर्जवम्** अवक्रता । **शमो** मनो-नैश्चल्यम् । **दमो** बाह्येन्द्रिय-नैश्चल्यम् । **तपः** स्वधर्मः। **साम्यम्** अरि-मित्राद्य्-अभावः । **तितिक्षा** परापराध-सहनम् । **उपरतिर्** लाभ-प्राप्ताव् औदासीन्यम् । श्रुतं शास्त्र-विचारः ॥२७॥

**ज्ञानम्** आत्म-विषयम् । **विरक्तिर्** वैतृष्ण्यम् । **ऐश्वर्यं** नियन्तृत्वम् । **शौर्यं** सङ्ग्रामोत्सहः । **तेजः** प्रभावः । **बलं** दक्षत्वम् । **स्मृतिः** कर्तव्याकर्तव्यार्थानु-सन्धानम् । **स्वातन्त्र्यम्** अपराधीनता । **कौशलं** क्रिया-निपुणता । **कान्तिः** सौन्दर्यम् । **धैर्यम्** अव्याकुलता । **मार्दवं** चित्ताकाठिन्यम् ॥२८॥

**प्रागल्भ्यं** प्रतिभातिशयः । **प्रश्रयो** विनयः । **शीलं** सुख-भावः । **सह-ओजो-बलानि** मनसो ज्ञानेद्रियाणां कर्मेन्द्रियाणां च पाटवानि । **भगो** भोगास्पदत्वम् । **गम्भीर्यम्** अक्षोभ्यत्वम् । **स्थैर्यम्** अचञ्चलता । **आस्तिक्यं** श्रद्धा । **कीर्तिर्** यशः । **मानः** पूज्यत्वम् । **अनहङ्कृतिर्** गर्वाभावः ॥२९॥

एते एकोन-चत्वारिंशत् । अन्ये च ब्रह्मण्य-शरण्यत्वादयो महान्तो गुणा यस्मिन् नित्याः सहजा न **वियन्ति** न क्षीयन्ते स्म ॥३०॥

———————————————————————————————————————

**जीव-गोस्वामी (क्रम-सन्दर्भः) : **तत्र सत्यम् इत्य्-आदि । **सत्यं **यथार्थ-भाषणम् । **शौचं **शुद्धत्वम् । **दया **पर-दुःखासहनम्, अनेन शरणागत-पालकत्वं भक्त-सुहृत्त्वं च । **क्षान्तिः **क्रोधापत्तौ चित्त-संयमः । **त्यागो **वदान्यता । **सन्तोषः **स्वतस् तृप्तिः । **आर्जवम् अ**वक्रता । **शमो **मनो-नैश्चल्यम् अनेन सुदृढत्वं च । **दमो **बाह्येन्द्रिय-नैश्चल्यम् । **तपः **क्षत्रियत्वादि-लीलावतारानुरूपः स्व-धर्मः । **साम्यं **शत्रु-मित्रादि-बुद्ध्य्-अभावः । **तितिक्षा **स्वस्मिन् परापराध-सहनम् । **उपरतिर् **लाभ-प्राप्ताव् औदासीन्यम् । **श्रुतं **शास्त्र-विचारः । 

**ज्ञानं **पञ्च-विधम्—बुद्धिमत्त्वं कृतज्ञत्वं देश-काल-पात्रज्ञत्वं सर्वज्ञत्वम् आत्मज्ञत्वं च । **विरक्तिर् **असद्-विषय-वैतृष्ण्यम् । **ऐश्वर्यं **नियन्तृत्वम् । **शौर्यं **सङ्ग्रामोत्साहः । **तेजः **प्रभावः । अनेन प्रतापश् च । स च प्रभाव-विख्यातिः । **बलं **दक्षत्वम् । तच् च दुष्कर-क्षिप्र-कारित्वम् । **धृतिर् **इति पाठे क्षोभ-कारणे प्राप्तेऽव्याकुलत्वम् । **स्मृतिः **कर्तव्यार्थानुसन्धानम् । स्वातन्त्र्यम् अपराधीनता । 

**कौशलं **त्रिविधं—क्रिया-निपुणता युगपद्-भूरि-समाधान-कारिता-लक्षणा चातुरी कला-विलास-विद्वत्ता-लक्षणा वैदग्धी च । **कान्तिः **कमनीयता । एषा चतुर्विधा—अवयवस्य हस्ताद्य्-अङ्गादि-लक्षणस्य वर्ण-रस-गन्ध-स्पर्श-शब्दानाम् । तत्र रसश् चाधार-चरण-स्पृष्ट-वस्तु-निष्ठो ज्ञेयः । वयसश् चेति । एतया नारी-गण-मनोहारित्वम् अपि । **धैर्यम् अ**व्याकुलता । **मार्दवं **प्रेमार्द्र-चित्तत्वम् । अनेन प्रेम-वश्यत्वं च । 

**प्रागल्भ्यं **प्रतिभातिशयः । अनेन वावदूकत्वं च । **प्रश्रयो** विनयः । अनेन ह्रीमत्त्वम् । यथा-युक्त-सर्व-मान-दातृत्वम् । प्रियंवदत्वं च । **शीलं **सु-स्वभावः । अनेन साधु-समाश्रयत्वं च । **सहो **मनः-पाटवम् । **ओजो **ज्ञानेन्द्रिय-पाटवम् । **बलं **कर्मेन्द्रिय-पाटवम् । **भगस् **त्रिविधः—भोगास्पदत्वं सुखित्वं सर्व-समृद्धिमत्त्वं च । 

**गाम्भीर्यं **दुर्विबोधाशयत्वम् । **स्थैर्यम् अ**चञ्चलता । **आस्तिक्यं **शास्त्र-चक्षुष्ट्वम् । **कीर्तिः **साद्गुण्य-ख्यातिः । अनेन रक्त-लोकत्वं च । **मानः **पूज्यत्वम् । **अनहङ्कृतिस् **तथापि गर्व-रहितत्वम् । च-काराद् ब्रह्मण्यत्वम् । सर्व-सिद्धि-निषेवितत्वम् । सच्-चिद्-आनन्द-घन-विग्रहत्वादयो ज्ञेयाः । महत्त्वम् इच्छद्भिः प्रार्थ्या इति महा-गुणा इति च । वरीयस्त्वम् अपि गुणान्तरम् । 

एतेन तेषां गुणानाम् अन्यत्र स्वल्पत्वं चञ्चलत्वं च । तत्रैव पूर्णत्वम् अविनश्वरत्वं चोक्तम् । अत एव श्री-सूत-वाक्यम्—


> नित्यं निरीक्षमाणानां यद् अपि द्वारकौकसाम् ।  
> न वितृप्यन्ति हि दृशः श्रियो धामाङ्गम् अच्युतम् ॥ [भा।पु। १.११.२६] इति ।

तथा नित्या इति **न वियन्तीति** सदा स्वरूप-गुणान्तरम् । अन्ये च जीवालभ्या यथा तत्राविर्भाव-मात्रत्वेऽपि सत्य-सङ्कल्पत्वम् । वशीकृताचिन्त्यमायत्वम् । आविर्भाव-विशेषत्वेऽप्य् अखण्ड-सत्त्व-गुणस्य केवल-स्वयम्-अवलम्बनत्वम् । जगत्-पालकत्वम् । यथा तथा हतारि-स्वर्ग-दातृत्वम् । आत्माराम-गणाकर्षित्वम् । ब्रह्म-रुद्रादि-सेवितत्वम् । परमाचिन्त्य-शक्तित्वम् । आनन्त्येन नित्य-नूतन-सौन्दर्याद्य्-आविर्भावत्वम् । पुरुषावतारत्वेऽपि माया-नियन्तृत्वम् । जगत्-सृष्ट्य्-आदि-कर्तृत्वम् । गुणावतारादि-बीजत्वम् । अनन्त-ब्रह्माण्डाश्रय-रोम-विवरत्वम् । वासुदेवत्व-नारायणत्वादि-लक्षण-भगवत्त्वाविर्भावेऽपि स्वरूप-भूत-परमाचिन्त्याखिल-महा-शक्तिमत्त्वम् । स्वयं भगवल्-लक्ष्ण-कृष्णत्वे तु हतारि-मुक्ति-भक्ति-दायकत्वम् । स्वस्यापि विस्मापक-रूपादि-माधुर्यवत्त्वम् । अनिन्द्रियाचेतन-पर्यन्ताशेष-सुख-दातृ-स्व-सान्निध्यत्वम् इत्य् आदयः । तद् एतद् दिङ्-मात्र-दर्शनम्, यत आह—गुणात्मनस् तेऽपि गुणान् विमातुं हितावतीर्णस्य क ईशिरेऽस्य [भा।पु। १०.१४.७] इत्य्-आदि ॥२७-३१॥ [प्रीति-सन्दर्भः ११६-११७]

———————————————————————————————————————

**विश्वनाथ-चक्रवर्ती (सारार्थ-दर्शिणी) : सत्यं** यथार्थ-भाषणम् । **शौचं** शुद्धत्वम् । **दया** पर-दुःखासहनम् । अनेन शरणागत-पालकत्वं भक्त-सुहृत्त्वं च । **क्षान्तिः** क्रोधोत्पत्तौ चित्त-संयमः । **त्यागो** वदान्यता । **सन्तोषः** स्वतस् तृप्तिः । **आर्जवम्** अवक्रता । **शमो** मनो-नैश्चल्यम्, अनेन सुदृढ-व्रतत्वम् अपि । दमो बाह्येन्द्रिय-नैश्चल्यम् । तपः क्षत्रियत्वादि-लीला-रूपः स्व-धर्मः । साम्यं शत्रु-मित्रादि-बुद्ध्य्-अभावः । **तितिक्षा** स्वस्मिन् परापराधस्य सहनम् । **उपरतिर्** भोग-प्राप्ताव् औदासीन्यम् । **श्रुतं** शास्त्र-विचारः ॥

ज्ञानं सर्वज्ञत्वं कृतज्ञत्वादिकं च । विरक्तिर् वैतृष्ण्यम् । ऐश्वर्यं नियन्तृत्वम् । शौर्यं सङ्ग्रामोत्साहः । तेजः प्रभावः । बलं दक्षत्वम् । स्मृतिः कर्तव्यार्थानुसन्धान-रूपा । स्वातन्त्र्यम् अपराधीनता । कौशलं कला-विलासादि-वैदग्धी । कान्तिः कमनीयता । धैर्यम् अव्याकुलत्वम् । मार्दवं सुकुमारत्वं प्रेमार्द्रत्वं च ॥

प्रागल्भ्यं प्रतिभातिशयः । प्रश्रयो विनयः । सहस्तेजोबलानि मनसो ज्ञानेन्द्रियाणां कर्मेन्द्रियाणां च पाटवानि । भगो भोगास्पदत्वम् । गाम्भीर्यम् अक्षोभ्यत्वम् । स्थैर्यम् अचञ्चलता । आस्तिक्यं श्रद्धा । कीर्तिर् यशः । मानः पूज्यत्वम् । अनहङ्कृतिर् गर्वाभावः ।

इमे च अन्ये च सत्यसङ्कल्पत्वब्रह्मण्यत्वभक्तवात्सल्यादयो नित्याः सर्व-कालवर्तिनो महागुणाः । मां भजन्ति गुणाः सर्वे निर्गुणं निरपेक्षकम् इति भगवद्-उक्त्या गुणातीतस्यापि तस्य गुणवत्त्वान् महा-गुणाः अप्राकृताश् चिन्-मयाः स्वरूप-भूता इत्य् अर्थः । कर्हिचिन् महा-प्रलयेऽपि न वियन्ति न विगता भवन्ति । तथा हि सत्यं यथार्थ-भाषणम् । तद्-आदीनां गुणानां तदैव नित्यत्वं स्यात् यदि ते महा-प्रलयम् अभिव्याप्य नैरन्तर्येण तत्र श्री-कृष्णे तिष्ठन्ति । तेषां नित्यत्वे सति यान् प्रति भाषणादिकं तेषां तद्-वास-स्थानानाम् अपि नित्यत्वम् उपपन्नम् अतो लीलानां लीला-परिकराणां पार्षदानां धाम्नां च तदीयानां सर्वेषां नित्यत्वं सिद्धम् ॥२७-३०॥

———————————————————————————————————————

**बलदेव-विद्यभूषणः (वैष्णवानन्दिनी) : **सत्यं यथार्थ-भाषणं, शौचं शुद्धत्वं पावनत्वं वा, द्रव्य-तारतम्यानादरेण भक्ति-मात्र-प्रसन्नत्व-रूपा भाव-शुद्धिर् वा । दया निर्निमित्त-पर-दुःख-परिजिहीर्षा, तया शरण्यत्वं सुहृत्वं च । क्षान्तिः क्रोध-प्राप्तौ चित्त-संयमः, त्यागो याचकेषु मुक्त-हस्तता, सन्तोषः स्वानन्द-पूर्णता, आर्जवं मनो-वाक्-कायैक-रूप्यं, शमो मनो-नैश्चल्यं तेन सुदृढव्रतत्वञ् च, दमो बाह्येन्द्रिय-नैश्चल्यं, तपः क्षत्रियत्वादि-लीलानुगुण-स्वधर्माचारः, साम्यं जाति- गुणादि-वैषम्य-भाजां शरण्यतायाम् अवैशिष्ट्यं शत्रु-मित्रादि-बुद्धि-विरहो वा । तितिक्षा परापराध-सहता, उपरतिर् लाभेम्ष्व् औदासीन्यं, श्रुतं शास्त्र-विचारः ॥२७॥ \


> \


ज्ञानं सर्व-साक्षात्कार-रूपं सार्वज्ञ्यं कृतज्ञत्वं च । विरक्तिर् वितृष्णता, ऐश्वर्यं नियन्तृत्वं शौर्यं युद्धोत्साहः, तेजः पराभिभव-सामर्थ्यं बलं सर्व-धारण-शक्तिः, स्मृतिः कर्तव्यानुसन्धिः, स्वातन्त्र्यम् अपराधीनत्वं, कौशलं क्रिया-नैपुण्यं, कान्तिर् यथोचिताङ्ग-सन्-निवेश-लक्षणं सौन्दर्यं, धैर्यम् अभग्न प्रतिज्ञत्वं, मार्दवं सौकुमार्यं, भक्त-विच्छेदासहत्वं वा ॥२८॥ \


> \


प्रागल्भ्यं प्रतिभातिशयः, प्रश्रयो विनयित्वं, शीलं शोभन-स्वभावत्वं महतो मन्तरैर् अप्य् अभिमुखैः सह नीरन्ध्र-प्रणयः, सह ओजो बलानि क्रमान्-मनोज्ञानेन्द्रिय-कर्मेन्द्रिय-पाटवानि, भगो भोगास्पदता, गाम्भीर्यं भक्तापराधैस् तत्-प्रदर्शकैश् चाक्षोभ्यत्वं, स्थैर्यं सदैकरस्यम् अचापल्यं वा । आस्तिक्यं शास्त्र-तद् अथानुष्ठाश्रद्धा, कीर्तिः साद्-गुण्यख्यातिः, मानः सर्व-पूज्यत्वम्, अनहङ्कृतिर् अगर्वत्वम् ॥२९॥ \


> \


गुणानाम् एषां नित्यताम् आह—इमे चोक्ताः अन्ये चानुक्ताः सत्य-सङ्कल्पत्व-ब्रह्मण्यत्वादयः । यस्मिन्-नित्याः सार्व-कालिकाः महा-गुणाः प्रत्येकं पूर्णाः । महत्त्वम् इच्छद्भिः प्रार्थ्याः स्तुत्याः यान् स्तुवन्तो महत्तां लभन्ते इत्य् अर्थः । कर्हिचिन्-महा-प्रलयेऽपि न वियन्ति स्वाश्रयाद् विगता न भवन्ति, स्वानुबन्धित्वाद्-रवेरिवौष्ण्यादयः ॥३०॥

> **॥।**

॥ १.१६.३१ ॥

**तेनाहं गुण-पात्रेण श्री-निवासेन साम्प्रतम् ।**

**शोचामि रहितं लोकं पाप्मना कलिनेक्षितम् ॥**

**श्रीधर-स्वामी (भावार्थ-दीपिका) : **तेन गुण-पात्रेण गुणालयेन । पाप्मना पाप-हेतुना ॥३१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **गुण-पात्रेण गुणालयेन । ईक्षितम् आक्रान्तम् ॥३१॥

> **॥।**

॥ १.१६.३२ ॥ 

**आत्मानं चानुशोचामि भवन्तं चामरोत्तमम् ।**

**देवान् पितॄन् ऋषीन् साधून् सर्वान् वर्णांस् तथाश्रमान् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**जीव-गोस्वामी (क्रम-सन्दर्भः) : **आत्मानम् इत्य् आदाव् अपि तेन रहितम् इत्य्-आदि योज्यम् ॥३२॥

> **॥।**

॥ १.१६.३३ ॥ 

**ब्रह्मादयो बहु-तिथं यद्-अपाङ्ग-मोक्ष- **

**कामास् तपः समचरन् भगवत्-प्रपन्नाः ।**

**सा श्रीः स्व-वासम् अरविन्द-वनं विहाय **

**यत्-पाद-सौभगम् अलं भजतेऽनुरक्ता ॥**

**श्रीधर-स्वामी (भावार्थ-दीपिका) : **तस्य विरहो दुःसह इत्य् आह चतुर्भिः । **ब्रह्मादयो** यस्याः श्रियोऽ**पाङ्ग-मोक्षः** स्वस्मिन् दृष्टि-पातस् तत्-**कामाः** सन्तो **बहु-तिथं** बहु-कालं **तपःसमचरन्** सम्यक् चरन्ति स्म । **भगवद्भिर्** उत्तमैः **प्रपन्ना** आश्रितापि **सा श्रीर्** यस्य **पाद**-लावण्यम् **अलमनुरक्ता** सती सेवते ॥३३॥

———————————————————————————————————————

**जीव-गोस्वामी (क्रम-सन्दर्भः) : भगवन्तं प्रपन्ना** अपि तस्या अपि प्रेयसीत्वात् यस्याः कृपा-कटाक्ष-**कामा ब्रह्मादयोबहु-तिथं** बहूनां कालानां पूरणं कालं व्याप्य **तपःसमचरन्**, सा **स्व-वासम् अरविन्द-वनं विहाय **इति तत्-**पादयोः** सर्वारविन्द-जाति-शोभातिक्रमे तात्पर्यम् । सापि **भजत** इति ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** बहु-तिथं बहु-कालं भगवन्तं प्रपन्ना अपि ब्रह्मादयः स-काम-भक्तत्वात् यद् अपाङ्गेत्य् आदि ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **तद्-विरहो मे दुःसह इत्य् आह—ब्रह्मेति चतुर्भिः । **बहु-तिथं** बहु-कालं **प्रपन्ना** अपि **ब्रह्मादयः** सकाम-भक्तत्वात्, **यद् अपाङ्ग** इत्य्-आदि ॥३३॥

> **॥।**

॥ १.१६.३४ ॥ 

**तस्याहम् अब्ज-कुलिशाङ्कुश-केतु-केतैः **

**श्रीमत्-पदैर् भगवतः समलङ्कृताङ्गी ।**

**त्रीन् अत्यरोच उपलभ्य ततो विभूतिं **

**लोकान् स मां व्यसृजद् उत्स्मयतीं तद्-अन्ते ॥**

**श्रीधर-स्वामी (भावार्थ-दीपिका) : तस्य** भगवतः **श्रीमद्भिः पदैः** । **केतुर्** ध्वजः । **अब्जादयः केताश्** चिह्नानि येषां तैः । यद् वा, अब्जादीनाम् आश्रयैः **सम्यग् अलङ्कृतम् अङ्गं** यस्याः **साहं,** ततो **भगवतो विभूतिं** सम्पदम् **उपलभ्य** प्राप्य त्रीन् लोकान् **अतिक्रम्य अरोचे** शोभितवत्य् अस्मि । पश्चात् **तस्या** विभूतेर् **अन्ते** नाश-काले प्राप्ते सत्य् **उत्स्मयन्तीं** गर्वं कुर्वाणां **मां स व्यसृजत्** त्यक्तवान् ॥३४॥

———————————————————————————————————————

**जीव-गोस्वामी (क्रम-सन्दर्भः) : **तत्-सम्बन्धेन स्व-विभूत्य्-अतिशयो युक्त एवेत्य् आह—तस्य इति ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्य श्री-कृष्णस्य । केतं चिह्नं त्रीन् लोकान् अतिक्रम्य अरोचे शोभितवत्य् अस्मि । ततः श्री-कृष्णाद् विभूतिं सम्पदम् उपलभ्य प्राप्य तद्-अन्ते विभूतेर् नाश-काले प्राप्स्यमाने उत्स्मयन्तीं मत्-तुल्यो वैकुण्ठोऽपि न भवतीत्य् अन्तर् गर्ववतीम् ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **यस्य श्री-कृष्णस्य केतुर् ध्वजः केतैश् चिह्नैः । ततः श्री-कृष्णाद्-विभूतिम् उपलभ्य त्रीन् लोकान् अतिक्रम्यारोचे शोभिताहम् आसं, तद् अन्ते विभूतेर् नाशे प्राप्यमाणे उत्स्मयन्ती मत्-समो वैकुण्ठोऽपि न भवेद् इत्य् अन्तर्गर्ववतीं मां व्यसृजद्-विहायान्तरधात् ॥३४॥

> **॥।**

॥ १.१६.३५ ॥ 

**यो वै ममातिभरम् आसुर-वंश-राज्ञाम्**[^१४७]

**अक्षौहिणी-शतम् अपानुदद् आत्म-तन्त्रः ।**

[^१४७]:
    ‘आसुर-वेश-राज्ञाम्ऽ इति पाठः ।


**त्वां दुःस्थम् ऊन-पदम् आत्मनि पौरुषेण**

**सम्पादयन् यदुषु रम्यम् अबिभ्रद् अङ्गम् ॥**

**श्रीधर-स्वामी (भावार्थ-दीपिका) : **किं च, यो वै आसुरो वंशो येषां तेषां राज्ञाम् अक्षौहिणी-शत-रूपं ममातिभरं भारम् अपनीतवान् । त्वां चोन-पदवत्वाद् दुःस्थं सन्तं पौरुषेण पुरुष-कारणेनात्मनि स्वस्मिन् संपूर्ण-पदं सुस्थं संपादयन् । लक्षण-हेत्वोः क्रियाया इति हेतौ शतृ-प्रत्ययः । संपादयितुम् इत्य् अर्थः । अबिभ्रद् धृतवान् इत्य् अर्थः ॥३५॥

———————————————————————————————————————

**जीव-गोस्वामी (क्रम-सन्दर्भः) : **पूर्वे ये आसुर-वंशा आसन् त एव राजानस् तेषाम्  । छिन्न-प्ररूढादिवत् समासः । पाठान्तरे आसुर-वेशाः आसुर-भावं प्रविष्टा इत्य् अर्थः । ऊन-पदं त्वाम् आत्मनि आश्रये सति सम्पादयन् सम्पन्नं पूर्ण-पदं कुर्वन् ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पूर्वे ये आसुर-वंशा आसन् त एव राजानस् तेषाम्  । छिन्न-प्ररूढादिवत् समासः । पाठान्तरे आसुर-वेषाः आसुर-भावः प्रविष्टा इत्य् अर्थः । ऊन-पदं त्वाम् आत्मनि आश्रये सति सम्पादयन् सम्पन्नं पूर्ण-पदं कुर्वन् ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) : **यो ममातिभरम् अपानुदन्-निरास्थत्, उनपदं ततो दुःस्थं त्वाम्, आत्मनि स्वस्मिन् यत् पौरुषं तेन सम्पादयन् सम्पूर्ण-पदं सुस्थं च सम्पादयैतुम् इत्य् अर्थः । यदुषु रम्यं लावण्योपेतम् अङ्गं मुर्तिम् अविभ्रत् प्रकटितवान् ॥३५॥

> **॥।**

॥ १.१६.३६ ॥

**का वा सहेत विरहं पुरुषोत्तमस्य **

**प्रेमावलोक-रुचिर-स्मित-वल्गु-जल्पैः ।**

**स्थैर्यं समानम् अहरन् मधु-मानिनीनां**

**रोमोत्सवो मम यद्-अङ्घ्रि-विटङ्कितायाः ॥**

**श्रीधर-स्वामी (भावार्थ-दीपिका) : **तस्य विरहं का वा सहेत । प्रेमावलोकश् च रुचिर-स्मितं च वल्गु-जल्पश् च तैर् मधु-मानिनीनां सत्यभामादीनां समानं सर्व-सहितं स्थैर्यं स्तब्धत्वं योऽहरत् । यस्याङ्घ्रिणा रजस्य् उत्थितेन विटङ्किताया अलङ्कृतायाः सस्यादि-मिषेण रोमोत्सवो भवति ॥३६॥

———————————————————————————————————————

**जीव-गोस्वामी (क्रम-सन्दर्भः) : **तस्य विरहं का वा सहेत । प्रेमावलोकश् च रुचिरं स्मितं च वल्गु-जल्पश् च तैर् मधु-मानिनीनां मधुवन् मादको मानः पातिव्रत्यादि-गर्वो यासाम् अस्ति तासां सत्यभंआदीनां समानं गर्व-सहितं स्थैर्यं शुद्धत्वं यः अहरत् । यस्याङ्घ्रिणा रजस्युत्थितेन विटङ्कितायाः अलङ्कृतायाः शष्पादिमिषेण रोमोत्सवः भवति ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मधु-मानिनीनां सत्यभामादीनां स्थैर्यम् अचाञ्चल्यं मान-सहितम् । विटङ्किताया अलङ्कृताया इति तेन तस्य सर्वास्व् अपि प्रेयसीषु मध्ये अहं सदैव स्वाधीन-भर्तृका विरह-रहितैवासम् इति भावः ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **पुरुषोत्तमस्य विरहं का वा सहेत, या मधुमानिनीनां सत्यभामादीनां स्थैर्यम् अचापल्यं मानस-हितं प्रेमावलोकाद्यैर् अहरत् । रासोत्सवे ममापि यस् तद् अहरत्, मम कीदृश्याः? इत्य् आह—यद् अङ्घ्रिभ्यां विटङ्कितायाः विभूषितायाः । तत्-प्रेयसीषु मध्ये तच्-चरण-स्पर्श-सौभाग्यायाहं सदैवासं, तद्-विरहम् अधुना कथं सोढुं प्रभवानीति भावः ॥३६॥

> **॥।**

॥ १.१६.३७ ॥

**तयोर् एवं कथयतोः पृथिवी-धर्मयोस् तदा ।**

**परीक्षिन् नाम राजर्षिः प्राप्तः प्राचीं सरस्वतीम् ॥**

**श्रीधर-स्वामी (भावार्थ-दीपिका) : **कथयतोः सतोः प्राचीं पूर्व-वाहिनीं सरस्वतीं कुरुक्षेत्रे ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्राचीं पूर्व-वाहिनीम् ॥

इति सारार्थ-दर्शिन्यां हर्षिण्यां भक्त-चेतसाम् ।

प्रथमे षोडशोऽध्यायः सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : **तयोर् भूमि-धर्मयोः । प्राचीं पूर्व-वाहिनीम् ॥३७॥ \


> \


इति श्री-वैष्णवानन्दिन्यां  प्रथम-स्कन्ध-टिप्पन्यां षोडशोऽध्यायः ॥१६॥

> **॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां प्रथम-स्कन्धे

परीक्षिते धर्म-पृथ्वी-संवादो नाम

षोडशोऽध्यायः ।

॥ १.१६ ॥



**॥।** 

(१.१७)


## अथ सप्तदशोऽध्यायः


### परीक्षिद्-धर्म-संवादः, कलि-निग्रहणं च ।

॥ १.१७.१ ॥

**सूत उवाच—**

**तत्र गो-मिथुनं राजा हन्यमानम् अनाथवत् ।**

**दण्ड-हस्तं च वृषलं ददृशे नृप-लाञ्छनम् ॥**

**श्रीधर-स्वामी (भावार्थ-दीपिका) :**

ततः सप्तदशे राज्ञः कलेर् निग्रह उच्यते । \
तस्यैवं वीर्यभाजोऽपि वैराग्यं वक्तुम् अद्भुतम् ॥

हन्यमानं ताड्यमानम् ॥१॥

———————————————————————————————————————

**जीव-गोस्वामी (क्रम-सन्दर्भः) : **तत्रैवाकस्माद् वृषले समागते राजापि समागत इत्य् आह—तत्रेति ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

परीक्षिद्-धर्मयोः प्रोक्तम् उक्ति-प्रत्युक्ति-कौतुकम् ।

निग्रहानुग्रहौ राज्ञा कलेः सप्तदशे ततः ॥

हन्यमानं ताड्यमानम् । नृप-लाञ्छनम् इति सत्य-त्रेता-द्वापरादि-युग-मर्यादानां भङ्गे स्वातन्त्र्य-सूचकम् ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

प्रश्नोत्तराणि चित्राणि परीक्षिद्-धर्मयोर् द्वयोः । \
कलौ दण्डदये राज्ञेत्य् एषा सप्तदशे कथा ॥ \


हन्यमानं ताड्यमानं, नृपस्य लाञ्छनं चिह्नं मुकुटादि यस्य तम् इति सत्यादि-युग-मर्यादा-विभञ्जेन स्वातन्त्र्यं व्यज्यते ॥१॥

> **॥।**

॥ १.१७.२ ॥ 

**वृषं मृणाल-धवलं मेहन्तम् इव बिभ्यतम् ।**

**वेपमानं पदैकेन सीदन्तं शूद्र-ताडितम् ॥**

**मध्वाचार्यः (भागवत-तात्पर्यम्) : **बिभ्यतम् इव मेहन्तम् ॥२॥

———————————————————————————————————————

**श्रीधर-स्वामी (भावार्थ-दीपिका) : **मृणालं पद्म-कन्दस् तत्वद् धवलम् । भयान् मेहन्तं मूत्रयन्तम् । इवेत्य् अनेन पादावशेषो धर्मो भयान् मूत्रयन्न् इव प्रतिक्षणं क्षीयमाणांशस् तस्याप्य् अनिर्वाहात् कम्पमान इवेति दर्शितम् ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मेहन्तं मूत्रयन्तम् इवेति पादावशिष्टोऽपि धर्मः प्रतिक्षणं क्षरन्न् इवेत्य् उत्प्रेक्षायां नश्यद्-अवस्थ इत्य् अर्थः । वेपमानम् इति सोऽपि नाना-विघ्नैर् अनिष्पन्न इव कलिना क्रियते इति सूच्यते ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : **मेहन्तं मूत्रयन्तम् इति पदावशिष्टस्यापि धर्मस्य प्रतिक्षणं क्षरदवस्थोत्प्रेक्ष्यते । वेपमानम् इति तादृशस्यापि प्रत्युहैः कलि-कृतैर् अनिष्पत्तिर् यज्यते । धर्म-दुहां हविर् दोग्ध्रीं, सत्यादि-प्रसव-विरहाद्-विवत्सां, धर्मक्षयाद् अश्रु-वदनां यज्ञ-विरहात् क्षामां कृशां, युवसं यज्ञ-भागम् ॥२-३॥

> **॥।**

॥ १.१७.३ ॥ 

**गां च धर्म-दुघां दीनां भृशं शूद्र-पदाहताम् ।**

**विवत्साम् आश्रु-वदनां क्षामां यवसम् इच्छतीम् ॥**

**श्रीधर-स्वामी (भावार्थ-दीपिका) : **धर्म-दुघां हविर् दोग्ध्रीम् । क्षामां कृशाम् । यवसं तृणम् । अत्र सस्यादि-प्रसव-क्षयाद् विवत्सेव । यज्ञाद्य्-अभावात् कृशा । अत एव यज्ञ-भागम् इच्छन्ती पृथ्वीति सूचितम् ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धर्म-दुघां हविर् दोग्ध्रीं शस्यादि-प्रसव-क्षयाद् विवत्सां धर्म-क्षयेणाश्रु-वदनां यज्ञाभावात् क्षामां कृशाम् । यवसं यज्ञ-भागम् ॥३॥

> **॥।**

॥ १.१७.४ ॥ 

**पप्रच्छ रथम् आरूढः कार्तस्वर-परिच्छदम् ।**

**मेघ-गम्भीरया वाचा समारोपित-कार्मुकः ॥**

**श्रीधर-स्वामी (भावार्थ-दीपिका) :कार्तस्वरं **सुवर्णं तन्-मयः **परिच्छदः** परिकरो यस्य, स्वर्ण-निबद्धम् इत्य् अर्थः । सज्जी-कृत-**कार्मुकः** ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : कार्तस्वरं** सुवर्णम् । **सज्जीकृत-कार्मुक** इति कलेः पलायनाशङ्कया ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **कार्त-स्वरं सुवर्णं परिच्छदः परिकरो यस्य तं रथम् आरूढः । समारोपितेति कलेः पलायनाशङ्कया ॥४॥

> **॥।**

॥ १.१७.५ ॥ 

**कस् त्वं मच्-छरणे लोके बलाद् धंस्य् अबलान् बली ।**

**नर-देवोऽसि वेषेण नटवत् कर्मणाद्विजः ॥**

**श्रीधर-स्वामी (भावार्थ-दीपिका) : **हंसि घातयसि । राजाहम् इति चेत् तत्राह । नट इव वेष-मात्रेण नर-देवोऽसि । कर्मणा त्व् अद्विजः शूद्रः ॥५॥

———————————————————————————————————————

**जीव-गोस्वामी (क्रम-सन्दर्भः) : **अद्विजो द्विज-विरोधी ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कस् त्वं रे मद्-अग्रे हंसि? नर-देवोऽहम् इति चेन् मयि नर-देवे विद्यमाने त्वं कुतस्त्यो नर-देवः? नटवद्-वेषेणेति चेन् नहि नहि कर्मणा त्वम् अद्विजः शूद्रः । नटो ह्य् अनुकार्यस्यैव कर्म अभिनयतीति भावः ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : **कस् त्वं रे मे पुरस्ताद् अवलान् हंसि? नर-देवोऽहम् इति चेन्मयि नर-देवे सति त्वं कुतन्त्योऽसि? नटवद्-वेशेनेति चेन् न कर्मणा दुर्बल-वाधनेन त्वम-द्विजः शूद्रोऽसि । नटः खल्व् अनुकार्यस्यैव कर्माभिनयेद् इति भावः ॥५॥

> **॥।**

॥ १.१७.६ ॥ 

**यस् त्वं कृष्णे गते दूरं सह-गाण्डीव-धन्वना ।**

**शोच्योऽस्य् अशोच्यान् रहसि प्रहरन् वधम् अर्हसि ॥**

**श्रीधर-स्वामी (भावार्थ-दीपिका) : **अशोच्यान् निरपराधान् रहसि यस् त्वं प्रहरन् प्रहरसि स शोच्यः सापराधोऽस्य् अतो वधम् अर्हसि ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु यथा त्वं देशस्य राजा, तथैवाहम् अपि सम्प्रति कालस्य राजेति मयि तव विक्रमो न भविष्यतीत्य् अत आह—यस् त्वम् इति । । गाण्डीव-धन्वना अर्जुनेन सह कृष्णे दूरं गते सतीति एतावद्-दिनं त्वं क्वासीर् इति भावः । नन्व् आसम् एव किन्तु ताभ्यां भयेन न प्राभूवम् । अधुना तु कस्माद् बिभेमि इति सत्यम् । शोच्योऽसि अधुना त्वं मर्तुम् एवेच्छसीति भावः ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु यथा त्वं देशस्य, तथाहं संप्रति-कालस्य राजेति न ते मयि प्रभावो भावीति चेत्-तत्राह—यस् त्वं गाण्डीव-धन्वना सह कृष्णे दूरं गते सतीत्येतावत् कालं क्वासीर् इति भावः । 

ननु स्थितोऽप्य् अहं ताभ्यां भयान्न् आत्मानं प्राकाशयं, तद्-विहीने लोके स्वतन्त्रोऽहम् अधुना कस्माद्-विभेमि? तत्राह—शोच्योऽसीति । त्वम् इदानीं मर्तुम् इच्छसीति भावः ॥६॥

> **॥।**

॥ १.१७.७ ॥ 

**त्वं वा मृणाल-धवलः पादैर् न्यूनः पदा चरन् ।**

**वृष-रूपेण किं कश्चिद् देवो नः परिखेदयन् ॥**

**श्रीधर-स्वामी (भावार्थ-दीपिका) : **वृषं प्रत्य् आह । त्वां वा कः । स्वयम् एव संभावयति । किं कश्चिद् देवो वृष-रूपेणास्मान् परिखेदयन् वर्तसे ॥७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भवतु, क्षणं तव प्रथमम् अपराधं विमृशामीति मनसि कृत्वा वृषं प्रत्याह—त्वं वेति । नोऽस्मान् खेदयितुं किं कश्चिद् देवोऽसि । नैतादृशः कृशो[^१४८] दुःखी मया स्वप्नेऽपि दृष्ट इति भावः ॥७॥

[^१४८]:
    वृषो


———————————————————————————————————————

**बलदेव-विद्यभूषणः (वैष्णवानन्दिनी) : **भवत्वस्यापराधं क्षणं विचारयामीति हृदि निधाय वृषं पृच्छति—त्वं वेति । मृणाल-धवलः पद्मकन्द-शुभ्रस् त्वं को वा? स्वयं सम्भावयन्न् आह—पादैस् त्रिभिर् न्यूनः पदैकेन चरन् नः खेदयितुं किं कश्चिद्-देवोऽसीति न त्वादृशो दुःखितो वृषो मया क्वापि दृष्ट इति भावः ॥७॥

> **॥।**

॥ १.१७.८ ॥ 

**न जातु कौरवेन्द्राणां दोर् दण्ड-परिरम्भिते ।**

**भू-तलेऽनुपतन्त्य् अस्मिन् विना ते प्राणिनां शुचः ॥**

**श्रीधर-स्वामी (भावार्थ-दीपिका) : दोर्दण्डैःपरिरम्भिते** परिरम्भितवत् सुरक्षिते ते **शुचो**ऽश्रूणि **विना** अन्येषाम्  अश्रूणि **नानुपतन्तीति** खेद-हेतुत्वं दर्शितम् ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **त्वय्य् एव राजनि सति वयम् एवं दुःखिनः साम्प्रतं समभूमेति चेत् तत्र सानुतापं साटोपं चाह—न जात्व् इति । परिरम्भिते परिरम्भितवत् सुरक्षिते तव शुचः अश्रूणि विना अन्येषाम्  अश्रूणि न पतन्ति ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु त्वय् एव राज्ञि सति वयम् एव दुःखिनः संप्रति जाता इति चेत्-तत्र सानुतापाटोपम् आह—नेति । परिरम्भिते परिरब्धव-स्तुवत् सुगोपिते भूतले ते तव शुचोऽश्रुणि विनान्येषां प्राणिनां शुचो नानुपन्ति ॥८॥

> **॥।**

॥ १.१७.९ ॥ 

**मा सौरभेयात्र शुचो व्येतु ते वृषलाद् भयम् ।**

**मा रोदीर् अम्ब भद्रं ते खलानां मयि शास्तरि ॥**

**श्रीधर-स्वामी (भावार्थ-दीपिका) : **एवम् उक्ते पुनर् अपि शोचन्तं प्रत्य् आह । भो सुरभेः पुत्र, मा शुचः शोकं मा कुरु । व्येतु अपयातु । गां प्रत्य् आह । हे अम्ब मातः, शास्तरि मयि जीवति सति ते भद्रम् एवातो मा रोदीः ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् अलीकम् इदम् इति स्वम् इव रूदन्तीं गां दर्शयन्तं वृषं साश्वासम् आह—भोः सुरभेः पुत्र! मा शुचः, मा शोचः । भयं व्येत्व् इति अधुनैवेमं हन्मीति भावः । गां प्रत्याह—मेति । मयि जीवति सति ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु मृषैवैतत्, मत्-सदृशीं धेनुं च पश्येति वदन्तं वृषम् आश्वासयन्न् आह—हे सौरभेय सुरभि-पुत्र! त्वं मा शुचः शोकं मा कृथाः, वृषलात् ते भयं व्येतु । धेनुं प्रत्य् आह—हे अम्ब! त्वं मा रोदीः, मयि खलानां शास्तरि सति ते भद्रम् । अधुनैवेमं हन्मीति भावः ॥९॥

> **॥।**

॥ १.१७.१०-११ ॥ 

**यस्य राष्ट्रे प्रजाः सर्वास् त्रस्यन्ते साध्व्य् असाधुभिः ।**

**तस्य मत्तस्य नश्यन्ति कीर्तिर् आयुर् भगो गतिः ॥**

**एष राज्ञां परो धर्मो ह्य् आर्तानाम् आर्ति-निग्रहः ।**

**अत एनं वधिष्यामि भूत-द्रुहम् असत्तमम् ॥**

**श्रीधर-स्वामी (भावार्थ-दीपिका) : **मद्-धितार्थम् एवैनं हनिष्यामि न तवोपकाराएत्य् आह—यस्येति द्वाभ्याम् । हे साध्वि, सर्वा याः काश्चिद् अपीत्य् अर्थः । असाधुभिस् त्रस्यन्ते पीडयन्त इत्य् अर्थः । भगो भाग्यम् । गतिः पर-लोकः ॥१०॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् अस्मत्-सम्बन्धेनैनं घातयन्न् एतद्-वध-भागिनाव् आवां मा कुर्व् इत्य् अत आह—यस्येति । अतः स्व-हितार्थम् एवैनं हन्मि । न चात्र युष्मद्-अनुरोध इति भावः ॥१०-११॥

———————————————————————————————————————

**बलदेव-विद्यभूषणः (वैष्णवानन्दिनी) : **नन्व् अस्मत्-सुखायैनं निघ्नन्न् एतद्-वध-दोष-भाजावावां करोषीत्य् अत आह—यस्येति । हे साध्वि धेनो! भगो भाग्यं गतिः परलोकः, तथा च स्वहितायैनं हन्मि, नात्र युष्मद्-दोष इति ॥१०॥ \


> \


एनं युष्मत्-पीडकं शूद्रम् ॥११॥

> **॥।**

॥ १.१७.१२ ॥ 

**कोऽवृश्चत् तव पादांस् त्रीन् सौरभेय चतुष्-पद ।**

**मा भूवंस् त्वादृशा राष्ट्रे राज्ञां कृष्णानुवर्तिनाम् ॥**

**श्रीधर-स्वामी (भावार्थ-दीपिका) : **पुनर् अपि शोचन्तं वृषं प्रत्य् आह । **कः अवृश्चच्** चिच्छेद । **त्वादृशास्** त्वद्-विधा दुःखिताः ॥१२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **अवृश्चच्चिच्-छेद त्वादृशाः दुःखिताश् चतुष्पदो मा भूवन्न भवन्तु ॥१२॥

> **॥।**

॥ १.१७.१३ ॥ 

**आख्याहि वृष भद्रं वः साधूनाम् अकृतागसाम् ।**

**आत्म-वैरूप्य-कर्तारं पार्थानां कीर्ति-दूषणम् ॥**

**श्रीधर-स्वामी (भावार्थ-दीपिका) : **वो भद्रम् अस्तु । आत्मनस् तव पाद-च्छेदेन वैरूप्यं कृतवन्तं कीर्तिं दूसयतीति तथा तम् आख्यायि ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किन्तु तव मुखात् किञ्चित् श्रुत्वैवैनं वधिष्यामि इत्य् अत आह—आख्याहीति । ननु मम किम् अपि विवक्षितं नास्तीति तत्राह—हे वृष! वो युष्माकं साधूनां निरपराधानां भद्रं सुखेऽपि दुःखेऽपि सदा भद्रम् एव । किन्त्व् अस्माकं पार्थानां कीर्तिं दूषयति यस् तम् आख्याहि । तम् एव कम्? आत्मनस् तव पाद-च्छेदेन वैरूप्यं कृतवन्तम् ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **आत्मनस् तव वैरूप्य-कर्तारं त्वत्-पादच्-छेदकं पार्थानां कीर्तिं दूयषतीति तम् । ननु तद् आख्याने सति तस्मात्-तव भयं वा स्यात्-ततः किं तेनेति चेत्-तत्राह—निरागसि जने योऽघम् अपराधं युञ्जन्भवेद् अस्य सर्वतो मत्-सकाशाद्-भयम् ॥१३-१४॥

> **॥।**

॥ १.१७.१४ ॥ 

**जनेऽनागस्य् अघं युञ्जन् सर्वतोऽस्य च मद्-भयम् ।**

**साधूनां भद्रम् एव स्याद् असाधु-दमने कृते ॥**

**श्रीधर-स्वामी (भावार्थ-दीपिका) : **ननु तदाख्याने कृते कथं भद्रं स्याद् इत्य् अत आह । यस्माद् अनागसि जने योऽघं दुःखं युञ्जन् कुर्वन् भवत्य् अस्यैवं-भूतस्य मत्तः सकाशात् सर्वत्रापि भयं भवति, ततः साधूनां भद्रं भवेद् एवेति ॥१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न च कथिते सति त्वत्त एवास्य भयं किन्त्व् अकथनेऽपि सर्वत एवेत्य् आह—निरागसि जने योऽघं युञ्जन् भवेत् अस्य सर्वत एव हेतुभ्यो मत्-सकाशाद् भयम् ॥१४॥

> **॥।**

॥ १.१७.१५ ॥ 

**अनागःस्व् इह भूतेषु य आगस्-कृन् निरङ्कुशः ।**

**आहर्तास्मि भुजं साक्षाद् अमर्त्यस्यापि साङ्गदम् ॥**

**श्रीधर-स्वामी (भावार्थ-दीपिका) : **एतस्य दण्डेऽहम् असमर्थ इति माशाङ्कीर् इत्य् आह—अनागःस्व् इति । आगस्कृद् अपराध-कर्ता । तस्य **अमर्त्यस्य** देवस्यापि **भुजम् आहर्तास्म्य्** आहरिष्यामि । **साङ्गदम्** इत्य् अनेन मूलत उत्पाट्याहरिष्यामीति दर्शितम् ॥१५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु यदि त्वत्तोऽपि महा-प्रभावी बलवांश् च स्यात्, तदा किं भवेत् ? अत आह—अनागःस्व् इति । **साक्षाद् अमर्त्यस्यापि** देवस्यापि । **साङ्गदम्** इति मूलत एव छित्त्वा आहरिष्यामीति देवासुर-नरादिषु मत्-तुल्यो बलिष्ठः प्रभावी वा कोऽपि नास्तीति भावः ॥१५॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु त्वत्तोऽप्य् अतिबली चेत् स्यात्-तदा किं भावि? तत्राह–अनागःस्थिति । साक्षाद् अमर्त्तस्येति—स सुर-मनुष्येषु मत्समोऽतिबली न कोऽप्यस्तीति । साङ्गदम् इति मूलतश् छित्त्वाहर्ताश्मीति भावः ॥१५॥

> **॥।**

॥ १.१७.१६ ॥ 

**राज्ञो हि परमो धर्मः स्व-धर्म-स्थानुपालनम् ।**

**शासतोऽन्यान् यथा-शास्त्रम् अनापद्य् उत्पथान् इह ॥**

**श्रीधर-स्वामी (भावार्थ-दीपिका) : **नन्व् एकस्य निग्रहेणान्यस्यानुग्रहे तव किं प्रयोजनम् ? तत्राह—राज्ञो हीति । **अन्यान्** अधर्मिष्ठान् । **शासतो** दण्डयतः ॥१६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु एकस्य निग्रहे अन्यस्यानुग्रहे तव किं प्रयोजनं ? तत्राह—राज्ञो हीति । **अन्यान्** अधर्मिष्ठान् **शासतः** दण्डयतः ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : **नन्व् एकस्य दण्डे परस्यानुग्रहे तव कोऽर्थः? तत्राह—राज्ञो हीति । अन्याननापद्युत्पथान् वेद-मार्गोल्लङ्घिनोऽधर्मिष्ठान् यथा-शास्त्रं शासतो । दण्डयतः ॥१६॥

> **॥।**

॥ १.१७.१७ ॥

**धर्म उवाच—**

**एतद् वः पाण्डवेयानां युक्तम् आर्ताभयं वचः ।**

**येषां गुण-गणैः कृष्णो दौत्यादौ भगवान् कृतः ॥**

**श्रीधर-स्वामी (भावार्थ-दीपिका) : **अर्तानाम् अभयं यस्मात् तद् वचो वो युष्माकं युक्तम् उचितम् एव ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **येषां गुण-गणैर् इति प्रेमात्मकैर् इत्य् अर्थः । कृष्णस्य प्रेमैक-वश्यत्वात् तस्यार्जुनस्य पौत्रत्वं तत्-तुल्य एव तवापि गुणैर् अधीन एव कृष्णो वर्तत इति त्वद्-अशक्यं किम् अपि नास्तीति भावः ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **गुण-गणैः प्रेममयैर् इत्य् अर्थः, प्रेमवश्यत्वात् कृष्णस्य, तथा च तेषां पौत्रस्य तद्-वत् कृष्ण-निष्ठस्य तवापि न किञ्चिद् अशक्यम् इति भावः ॥१७॥

> **॥।**

॥ १.१७.१८ ॥ 

**न वयं क्लेश-बीजानि यतः स्युः पुरुषर्षभ ।**

**पुरुषं तं विजानीमो वाक्य-भेद-विमोहिताः ॥**

**श्रीधर-स्वामी (भावार्थ-दीपिका) : **वयं तु यतः पुरुषात् प्राणिनां क्लेश-हेतवो भवेयुस् तं पुरुषं न विजानीमः । यतो वादिनां वाक्य-भेदैर् विमोहिताः ॥१८॥

———————————————————————————————————————

**जीव-गोस्वामी (क्रम-सन्दर्भः) : **तत्र साक्षाद्-धिंसा-कर्तृ-गतः प्रश्नोऽयम् इति ज्ञात्वापि सूचकता न युक्तेति तस्यापि गौणत्वं मत्वा तत्-प्रयोजक-कर्तृ-गतत्वेन सिद्धान्तयन्न् अप्य् अनिर्धारितम् इवाह—न वयम् इति त्रिभिः । वयम् ईश्वर-वादिनो ये च वक्य-भेद-विमोहितास् ते सर्वेऽपि तं पुरुषम् ईश्वरं न विजानीमः सर्वागोचरत्वात् ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, यतः पुरुषात् क्लेश-बीजानि स्युस् तं पुरुषं वयं न जानीमः । ननु कथम् एवम् अपलपसि त्वत्-क्लेश-दायी पुरुषोऽयं मया दृश्यत एव । सत्यम् असौ मम क्लेशदः, किन्तु मम क्लेशस्य बीजं किञ्चिद् अवश्यं भविष्यति । यतोऽयं ममैव क्लेशदो नान्यस्य । अतः क्लेश-बीजं यतो भवति तं पुरुषं न जानीम इत्य् अर्थः । ननु शास्त्रज्ञा यूयं कथं न जानीथ? सत्यम् । बहु-शास्त्र-ज्ञानम् एव तद्-अनिर्धारे कारणम् इत्य् आह—वादिनां वाक्य-भेदैर् विमोहिता इति ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **कोऽवृश्चद् इति राज्ञा यत् पृष्टं तत्राह—यतः पुरुषात् क्लेश-वीजानि दुःख-कारणनि स्युस्तं वयं न जानीमः । आस्माच्-छूद्राद् अस्माकं क्लेश एव, तद्-वीजानि यस्मात् स त्वन्यः, तं न विद्म इत्य् अर्थः । ननु प्राज्ञ शूयं, कथं तं न जानीथ? तत्राह—वाक्येति ॥१८॥

> **॥।**

॥ १.१७.१९ ॥ 

**केचिद् विकल्प-वसना आहुर् आत्मानम् आत्मनः ।**

**दैवम् अन्येऽपरे कर्म स्वभावम् अपरे प्रभुम् ॥**

**श्रीधर-स्वामी (भावार्थ-दीपिका) : **वाक्य-भेदान् एवाह । विकल्पं भेदं वसते आच्छादयन्ति ये योगिनस् ते आत्मानम् एवात्मनः प्रभुं सुख-दुःख-प्रदम् आहुः । तद् उक्तम्, आत्मैव ह्य् आत्मनो बन्धुर् आत्मैव रिपुर् आत्मन [गीता ६.५] इति । यद् वा, विकल्पैः कुतर्कैः प्रावृता नास्तिकाः । एवं हि ते वदन्ति । न तावद् देवतादीनां प्रभुत्वं कर्माधीनत्वात् । न च कर्मणः स्वाधीनत्वाद् अचेतनत्वाच् च । अतः स्वयम् एव प्रभुर् न चान्यः कश्चिद् इति । अन्ये दैवज्ञा दैवं ग्रहादि-रूपां देवताम् । परे तु मीमांसकाः कर्म । अपरे लौकायतिकाः स्वभावम् ॥१९॥

———————————————————————————————————————

**जीव-गोस्वामी (क्रम-सन्दर्भः) : **वाक्य-भेद-विमोहितान् गणयति केचिद् इत्य् एकेन । एते सर्वे वैदिका एव ग्राह्याः । वेद-वाक्यस्यैव प्रामाण्यात् । परे कर्मेति । अपरे साङ्ख्याः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वाक्य-भेदान् एवाह । केचिद् विकल्पं भेदं वसते आच्छादयन्ति ये योगिनस् ते आत्मानम् एवात्मनः प्रभुं सुख-दुःख-प्रदम् आहुः । यद् उक्तम्—आत्मैव ह्य् आत्मनो बन्धुर् आत्मैव रिपुर् आत्मन [गीता ६.५] इति । 

यद् वा, केचिद् विकल्पं जीवेश्वरादि-भेदं वसते आच्छादयन्तीति तथा-भूता भवन्तीत्य् अन्वयः । तत्रार्थे अद्वैत-वादिनस् ते हि सुख-दुःख-बीजम् आत्मानम् एवाहुः । एवं ते वदन्ति—न तावद् देवतादीनां प्रभुत्वं कर्माधीनत्वात् । न च कर्मणः स्वाधीनत्वात् । अतः स्वयम् एव प्रभुर् न चान्यः कश्चिद् इति । अन्ये दैवज्ञा दैवं ग्रहादि-रूपां देवताम् । परे तु मीमांसकाः कर्म । अपरे लौकायतिकाः स्वभावम् ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **वाक्य-भेदानाह—केचिद् इति । विकल्प-वसना जीवेश-भेदाच्-छादकाः कचिन्-निरीश्वराः कापिला आत्मानम् एवात्मनः क्लेशादि-हेतुम् आहुः—प्रकृतावासज्याता क्लेशवान् भवति तद्-विवेकात्-तस्यां विरज्य तु क्लेशाभाववान् इति तत्-सिद्धान्तां । अन्ये दैवज्ञा दैवं तद्-धेतुम् आहुः—क्रूरा ग्रहाः क्लेशदाः, पूजिताः शुभास् तु क्लेश-हरा इति तत्-सिद्धान्तात् । परे कर्मठाः कर्मैव तद्-धेतुम् आहुः—अशुभात् कर्मणः क्लेशः, शुभात् तु सुख-शब्दितः स्वर्गः इति तत्-सिद्धान्तात् । अपरे बौद्धास् तु स्वभावम् एव प्रभुम् आहुः—न खलु कारणात् कार्योत्पत्तिर् इति नियमः, कृतेऽपि क्लेशनाशके साधने तद् अक्षयाद्-विनापि तत्-साधनं तत्-क्षयाच्-चासकृत्-सम्भोगेऽपि सति सन्तानादयात् स्वेदजादीनाम् अकस्माज्-जन्माच् च । तस्मात् स्वभावाद् एव क्लेश-तद् अभावौ इति तत् सिद्धान्तात् ॥१९॥

> **॥।**

॥ १.१७.२० ॥ 

**अप्रतर्क्याद् अनिर्देश्याद् इति केष्व् अपि निश्चयः ।**

**अत्रानुरूपं राजर्षे विमृश स्व-मनीषया ॥**

**श्रीधर-स्वामी (भावार्थ-दीपिका) :केष्व् अपि** सेश्वरेषु मध्ये । केष्व् अपीति दुर्लभत्वं दर्शितम् । **निश्चय** इति सिद्धान्तत्वम् । **अप्रतर्क्यान्** मनोऽगोचराद् **अनिर्देश्याद्** वचनागोचरात् परमेश्वरात् सर्वं भवतीति **विमृश** विचार्य स्व-बुद्ध्या ॥२०॥

———————————————————————————————————————

**जीव-गोस्वामी (क्रम-सन्दर्भः) : **स्वेषाम् ईश्वर-वादित्वं निश्चयेन दर्शयति—अप्रतर्क्याद् इति ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : केष्व्** अपि वैष्णवेषु **अनिर्देश्यान्** निर्देष्टुम् अनर्हात् परमेश्वराद् एव सुख-दुःखादीनि भवन्ति इति निश्चयः । यद् उक्तं श्रुतिभिः—त्वद्-अवगमी न वेत्ति भवद्-उत्थ-शुभाशुभयोर् गुण-विगुणान्वयान् इति । तथा, 


> सुखं दुःखं भवोऽभावो भयं चाभयम् एव च ।   
> अहिंसा समता तुष्टिस् तपो दानं यशोऽयशः ।   
> भवन्ति भावा भूतानां मत्त एव पृथग्-विधाः ॥ [गीता १०.४-५] इति भगवद्-गीताभीश् च। 

ननु तर्हि कथं निर्देष्टुम् अनर्हत्वं ? सत्यम्, काल-कर्म-स्वभाव-ग्रह-भूत-नृप-सर्प-रोगादिभ्य एव लोके क्लेशस्य दर्शनात् तेषाम्  एव निर्देश्यत्वात् । वस्तुतस् तु तेषाम्  अस्वातन्त्र्याच् च भगवत एव सर्वं भवतीति सिद्धान्तात् भगवतः सकाशात् दुःखं भवतीत्य् उपासकानां वक्तुम् अनौचित्याच् च । 

नन्व् एवम् अपि तस्य वैषम्य-नैर्घृण्ये दुर्वारे एव, इत्य् अत आह—अप्रतर्क्याद् इति । अस्मत्-तर्कागोचरत्वात् तस्य तद् अपि न वैषम्य-नैर्घृण्ये इति भावः । यद् उक्तं भीष्मेण, 


> न ह्य् अस्य कर्हिचिद् राजन् पुमान् वेद विधित्सितम् ।   
> यद् विजिज्ञासया युक्ता मुह्यन्ति कवयोऽपि हि ॥ [भा।पु। १.९.१६] इति । 

तद् अपि भक्ताभासस्य मम दैन्य-वर्धनेन स्व-विषयक-स्मरण-वर्धनार्थं वा भक्तोत्तमस्य तव कलि-निग्रहादि-कीर्ति-ख्यापनार्थं वेति हितायैव क्लेश-दानम् ऊह्यत इति । 

नन्व् एषां मतानां मध्ये कस्योपादेयत्वं ? तत्राह—अत्रानुरूपं समुचितं सिद्धान्तं त्वम् एव स्व-मनीषया विचारय । यतस् त्वं राजर्षिर् भवसि । इत्य् उक्त-भङ्ग्या निश्चय-शब्दात् सर्वान्ते कथनाच् च वैष्णव-मतस्य सिद्धान्तत्वम् । अतः केष्व् अपीत्य् अनेन मतस्यास्य दुर्लभत्वं च सूचितम् । तत्र विमृशेत्य् अयं राज्ञो विमर्शः । न तावत् क्लेशानां मिथ्यात्वं प्रकटम् अनुभूयमानत्वात् । न चात्मनस् तत्-कारणत्वं जीवात्मनः पारतन्त्र्यात् । न च ग्रहाणां तेषां काल-चक्राधीनत्वात् । न च कर्मणः जाड्यात् । किं च, साक्षाद्-धर्मस्यास्य किं प्रारब्धम् अप्रारब्धं वा पापम् अस्ति पापवत्त्वे धर्मत्वस्यैवानुपपत्तेः । न च स्वभावस्य तस्यणैकान्तिकत्वात् । तस्माद् भगवत एव कारणत्वं सुस्थिरम् । तद्-विधित्सितं तु सर्वैर् दुर्ज्ञेयम् एवेति भीष्मोक्तिर् एव प्रमाणम् ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **केष्व् अपि वैदिकेष्व् ईश्वर-निष्ठेष्व् अस्य जीवस्य एष उ एवासाधु कर्मकारयति तम् [कौ।उ। ३.८] इत्य्-आदिषु जीव-कर्मानुसारितया श्रुयमाणाद् अपि अप्रतर्क्याद् अविचिन्त्य-शक्तेर् दुर्बोध-विधित्सितात् अनिर्देश्यात् साकल्येन निर्देष्टुम् अशक्यात् ईश्वराद् एव क्लेश-तत्-क्षयाव् इति निश्चयः । हे राजर्षे! त्वम् एषु पक्षेष्व् अनुरूप-मवाधितं पक्षं स्वमनीषया विमृशस्वेति ॥२०॥

> **॥।**

॥ १.१७.२१ ॥

**सूत उवाच—**

**एवं धर्मे प्रवदति स सम्राड् द्विज-सत्तमाः ।**

**समाहितेन मनसा विखेदः पर्यचष्ट तम् ॥**

**श्रीधर-स्वामी (भावार्थ-दीपिका) : विखेदो** गत-मोहः । **पर्यचष्ट** प्रत्यभाषत ज्ञातवान् इति वा ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : समाहितेन** लब्ध-समाधानेन **मनसापर्यचष्ट** प्रत्यभाषत ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **धर्मे एवं प्रवदति सति स सम्राट् परीक्षित् समाहितेन तद् उक्त-पक्ष पञ्चकार्थाभिनिवेशितेन मनसा तं धर्मं पर्यचष्ट ज्ञातवान्, ततो विखेदश् छिन्न-संशयोऽभूत् । एतद् उक्तं भवति-प्रकृति-संसर्ग-विरागयोः पुरुष-कर्तृकयोर् न क्लेश-तत्-क्षय-हेतुत्वं । तत्-संसर्गात् प्रागिव तद्-विरागाद् उत्तरत्रापि पुनस् तत्-संसर्ग-प्रसङ्गात्, उभयोर् विभुत्वेन सदैव सान्निध्यात्, न च ग्रहाणां तेषां काल-चक्राधीनत्वेनास्वातन्त्र्यात्, न च कर्मणः, तस्य क्षण-विनाशित्वात्, न च स्वभावस्य, तस्य जाड्यात्, तस्माद् ईश्वरस्यैव तद्-धेतुत्वं, तस्य चाप्रतर्क्यत्वात् तद्-विधित्सितं दुर्बोधं, न चास्य कर्हिचिद्-राजन् पुमान् वेद विधित्सितम् इति भीष्मोक्तेः । किम् अस्य धर्मस्य स्व-विषयां स्मृतिं वर्धयितुं तत्-क्लेश-रचनं, किम् वा तद्-भृत्यस्य मे कलि-निग्रहादि-यशो-विस्तारार्थम् इति? न च धर्मस्य पापम् अस्ति क्लेशकं, तथात्वे धर्मत्वानुपपत्तेर् इति ॥२१॥

> **॥।**

॥ १.१७.२२ ॥ 

**राजोवाच—**

**धर्मं ब्रवीषि धर्म-ज्ञ धर्मोऽसि वृष-रूप-धृक् ।**

**यद् अधर्म-कृतः स्थानं सूचकस्यापि तद् भवेत् ॥**

**श्रीधर-स्वामी (भावार्थ-दीपिका) : **अनिर्धारितम् इव ब्रुवन् घातकं जानन्न् अपि न सूचयेद् इत्य् एवं-रूपं धर्मं ब्रवीष्य् अतो धर्मोऽसि । सूचने को दोष इत्य् आह—यद् इति । स्थानं नरकादि ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अयं मां निरपराधम् अपि ताडयतीति मयि राजनि वक्तुम् अर्हन्न् अपि पृष्टोऽपि यन् न ब्रवीषि, यतोऽधर्म-कर्तुर् यत् स्थानं सूचकस्यापि तत् किं पुनर् अभिधायकस्य ? अतस् त्वं साक्षाद्-धर्म एव मयानुमितः ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **स्वज्ञातं स्फुटयति—धर्मम् इति । घातकं जानन्न् अपि न ब्रुयाद् इत्य् एव धर्मं ब्रवीष्यते धर्मोऽसि मया ज्ञातः । कुतो न ब्रवीमि? तत्राह—यद् इति । अधर्म-कर्तुर् यत् स्थानं नरकं तत्-सूचकस्यापि भवेत् किं पुनर् वाचकस्येति भावः । अथवेति सर्वं त्वया कथितम् एवेत्य् अर्थः । देवस्य हरेः मायायाः गतिर् भूतानां मनसो वचसश् चागोचरऽस्ति । अप्रतर्क्यानिर्देश्या च सेत्य् अर्थः । मायया स्व-शक्त्या स देवः पालन-संहार-रूपे सुख-दुःखे प्राणिभ्यः कथं ददातीति बोद्धुं वक्तुं च कः समर्थ इति भावः ॥२२-२३॥

> **॥।**

॥ १.१७.२३ ॥ 

**अथवा देव-मायाया नूनं गतिर् अगोचरा ।**

**चेतसो वचसश् चापि भूतानाम् इति निश्चयः ॥**

**श्रीधर-स्वामी (भावार्थ-दीपिका) : **यद् वा, अज्ञानाद् अप्य् अकथनं भवतीत्य् आह—अथवेति । देवस्य मायाया गतिर् वध्य-घातक-लक्षणा वृत्तिर् भूतानां चेतसो वचसश् चागोचरा सुज्ञेया न भ्वतीति निश्चय इत्य् अर्थः ॥२३॥

———————————————————————————————————————

**जीव-गोस्वामी (क्रम-सन्दर्भः) : **ननु यत्र कुत्रचिद् धर्मे विशेषतस् तु सर्व-धर्म-रक्षायां प्रमाणीकृतस्य यथार्थ-वचनम् एव युक्तम् । तथा च वयम् ईश्वर-वादिनोऽपि तं न विजानीमा इति कथम् उक्तवन्तस् तत्राह—अथवेति । तस्माद् अधुना देव-माया-कृते कलेः प्रभावे तवाप्य् अयं संशयो युक्त इति भावः । देव-पदं त्व् अत्र तथापि द्योतमानत्वात् तस्य माया-दोषास्पृष्टत्व-निगमनार्थं कृतम् ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथवेति । त्वया सर्वम् उक्तम् एवेत्य् अर्थः । देव-मायेत्य् आदिना अप्रतर्क्याद् इति तद्-उक्तम् अनुमोदितम् । देवस्य भगवतो मायायाः सर्व-जगत्-पालन-संहार-कारिण्या गतिः भूतानां चेतसोऽगोचरा इति अप्रतर्क्येत्य् अर्थः । वचसोऽगोचरा इति अनिर्देश्येत्य् अर्थः । मायायास् तच्-छक्तित्वात् स देवः पालन-संहार-लक्षणे सुख-दुःखे भूतेभ्यः कथं ददातीति ज्ञातुं वक्तुं च कः शक्नोतीत्य् अर्थः ॥२३॥

> **॥।**

॥ १.१७.२४ ॥ 

**तपः शौचं दया सत्यम् इति पादाः कृते कृताः ।**

**अधर्मांशैस् त्रयो भग्नाः स्मय-सङ्ग-मदैस् तव ॥**

**श्रीधर-स्वामी (भावार्थ-दीपिका) : **धर्मोऽसाव् इति ज्ञात्वा तस्य पादानुवादेन व्यवस्थाम् आह—तप इति द्वाभ्याम् । अधर्म-पादैस् तव त्रयः पादास् त्रिभिर् अंशैर् भग्नाः । स्मयो विस्मयः ॥२४॥

———————————————————————————————————————

**जीव-गोस्वामी (क्रम-सन्दर्भः) : **माया च धर्माधर्म-लक्षणं क्रम-वशात् समुदिती-भवन्तं जीवानां कर्म-विशेषाम् अनुसृत्य तत्-तद्-युगे तत् तत् प्रवर्तयतीति तस्याश् च न वैषम्यम् इत्य् आह—तप इति द्वाभ्याम् । स्मयो गर्वः । गर्व-द्वारा तपो-नाशकत्वेनेति वक्ष्यमाण-टीका-सङ्गतेः । सङ्गः स्त्रीभिः । मदस् तु पानादिजः । अभ्यर्थित इत्य् अत्र वक्ष्यमाण-तत्-तत्-सङ्गतेर् एव । अधर्मांशैः स्मयाद्य्-अंश-रूपैः । त्रय इति त्रयस् त्रयोऽंशाः भग्नाः । ततश् चतुर्थ-चतुर्थांशैर् एक एव पादोऽवशिष्यते । तत्र च सत्यस्यैवांशोऽवशिष्यत इत्य् अर्थः ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अहं तु त्वया अकथितम् अपि तव भद्राभद्रं सर्वं जानाम्य् एव तत् शृण्व् इत्य् आह—तप इति द्वाभ्याम् । अधर्मस्य अंशः पादैः स्मयादिभिः । स्मयो गर्वः । सङ्गः स्त्रीभिः । मदो मधु-पानजः । उपलक्षणम् एतद्-धिंसादेर् अपि । ततः सत्यादिनाशकत्वं ज्ञेयम् ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **त्वयानुक्तम् अपि तव भद्राभद्रम् अहं जानाम्य् एव, तत्त्वं शृण्वित्य् आह—तप इति द्वाभ्याम् । अधर्मस्यांशैः पादैः स्मयादिभिस् त्रिभिस् तव एयः पादास् तपः-शोचदयारूपा भग्नाः । तेषु स्मयो गर्वः, सङ्गः स्त्रीभिः, मदो मधु-पानजन्यः ॥२४॥

> **॥।**

॥ १.१७.२५ ॥ 

**इदानीं धर्म पादस् ते सत्यं निर्वर्तयेद् यतः ।**

**तं जिघृक्षत्य् अधर्मोऽयम् अनृतेनैधितः कलिः ॥**

**श्रीधर-स्वामी (भावार्थ-दीपिका) : **इदानीं कलौ । हे धर्म, ते पादश् चतुर्थोऽंशस् तत्रापि सत्यम् एवास्ति । यतः सत्याद् भवान् आत्मानं निर्वर्तयेत् कथंचिद् धारयेत् । यद् वा, पुरुषस् त्वां साधयेत् । तम् अपि पादम् अनृतेन संवर्धितः कलिः कलि-रूपोऽयम् अधर्मो ग्रहीतुम् इच्छति, तत्रेयं स्थितिः—कृत-युगे प्रथमं संपूर्णश् चतुष्-पाद् धर्मः । त्रेतायां चतुर्णाम् अपि पादानां मध्ये स्मयेन तपः, सङ्गेन शौचम्, मदेन दया, अनृतेन सत्यम् इत्य् एवं चतुर्थांशो हीयते । द्वापरे त्व् अर्धम् । कलौ चतुर्थोऽंशोऽवशिष्यते सोऽप्य् अन्ते विनङ्क्ष्यतीति ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इदानीं कलौ । हे धर्म ! ते पादश् चतुर्णाम् एव एव तप-आदि-पादानां स्मयादिभिर् भाग-त्रय-ध्वंसाद् अवशिष्टश् चतुर्थैर् अंशैर् एकः । स च प्राधान्येन व्यपदेशो भवति इति न्यायेन सत्यं तप-आदिषु सत्यस्यैव प्राधान्यात् । यतः सत्याद् भवान् आत्मानं निर्वर्तयेत् कथञ्चिद् धारयेत् । यद् वा, पुरुषस् त्वां साधयेत् । तद् अपि पादम् अनृतेन संवर्धितः कलिः कलि-रूपोऽयम् अधर्मो ग्रहीतुम् इच्छति । तत्रेयं द्वादश-स्कन्ध-दृष्ट्या स्थितिः—कृत-युगे प्रथमं संपूर्णश् चतुष्-पाद् धर्मः । त्रेतायां चतुर्णाम् अपि पादानां मध्ये स्मयेन तपः, सङ्गेन शौचम्, मदेन दया, अनृतेन सत्यम् इत्य् एवं चतुर्थोऽंशो हीयते । द्वापरे त्व् अर्धम् । कलौ चतुर्थोऽंशोऽवशिष्यते सोऽप्य् अन्ते नङ्क्ष्यतीति ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **इदानीं कलौ, हे धर्म! ते पादश् चतुर्थांशः सत्यम् एवास्ति, यतः सत्याद्-भवान् आत्मानं निर्वर्तयेत् कथञ्चिद् धारयेत् । यद् वा, पुरुषत्वां साधयेत् तम् अपि पादमयम् अधर्मः कलिर् अनृतेनैधितः जिघृक्षति हर्तुम् इच्छति । द्वादश-स्कन्धानुसारेणेयम् अत्र व्यवस्था—कृते चतुष्पाद्-धर्मः पूर्णः, त्रेतायां तपः-शौच-दया-सत्यानां चतुर्णां पादानां क्रमात् स्मयसङ्गमदानृतैश् चतुर्थोंशो ह्रियते, द्वापरे त्व् अर्द्धं । कलौ तेषां चतुर्थोंशोवशिष्यते, स च प्राधान्येन व्यपदेशा भवन्ति इति न्यायात् सत्य-शब्देनोच्यते । तप-आदिषु सत्यस्यैव प्रधानत्वाद् इति ॥२५॥

> **॥।**

॥ १.१७.२६ ॥ 

**इयं च भूमिर् भगवता न्यासितोरु-भरा सती ।**

**श्रीमद्भिस् तत्-पद-न्यासैः सर्वतः कृत-कौतुका ॥**

**श्रीधर-स्वामी (भावार्थ-दीपिका) : **न्यासितोऽन्योन्य-द्वारेणावतारित उरुर् भरो भारो यस्याः । कृतं कौतुकं मङ्गलं यस्याः सा ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न्यासितः अवतारितः स्वेनान्य-द्वारा च उरुर् भरो भारो यस्याः सा ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **भगवता श्री-कृष्णेन न्यासितोर् उभरावतारिता-सुररूप-महाभारा सती श्रीमद्भिस् तत्-पादन्यासैः कृत-कौतुका रचित-मङ्गलासीत् ॥२६॥

> **॥।**

॥ १.१७.२७ ॥ 

**शोचत्य् अश्रु-कला साध्वी दुर्भगेवोज्झिता सती ।**

**अब्रह्मण्या नृप-व्याजाः शूद्रा भोक्ष्यन्ति माम् इति ॥**

**श्रीधर-स्वामी (भावार्थ-दीपिका) : **अश्रूणि कलयति मुञ्चतीत्य् अश्रु-कला । तेन उज्झिता त्यक्ता सती शूद्रा भोक्षयन्ति माम् इति शोचति ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अश्रूणि कलयति दधातीति ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : **अधुना तेनोज्झिता दुर्भगेवाश्रुकला रुदन्ती शूद्रा मां तेक्ष्यन्तीति शोचति ॥२७॥

> **॥।**

॥ १.१७.२८ ॥ 

**इति धर्मं महीं चैव सान्त्वयित्वा महा-रथः ।**

**निशातम् आददे खड्गं कलयेऽधर्म-हेतवे ॥**

**श्रीधर-स्वामी (भावार्थ-दीपिका) : **निशातं निशितम् । अधर्मस्य हेतुर् यः कलिस् तं हन्तुम् इत्य् अर्थः ॥२८॥

———————————————————————————————————————

**जीव-गोस्वामी (क्रम-सन्दर्भः) : **इतीति । ननु जीवानाम् अधर्म एव तत्-तद्-दोष-हेतुर् इत्य् उक्तम् । कथं कलिं हन्यात् तत्र अधर्मस्य हेतवे सहायापेक्षेत्य् अर्थः । वक्ष्यते च—त्वम् अधर्म-बन्धुर् [भा।पु। १.१७.३१] इति ।

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कलये कलिं हन्तुं खङ्गम् आददे इत्यत्र राज्ञोऽयम् अभिप्रायः, मत्-पाणिस्थ-खड्ग-दर्शनेनायम् अपि नृप-चिह्न-धारी मया सार्धं द्वन्द्वशो योद्धुम् आयातु, ततश् चैनं शीघ्रम् एव हनिष्यामीति ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **अधर्म-हेतवे कलये तं हन्तुम् इत्य् अर्थः ॥२८॥

> **॥।**

॥ १.१७.२९ ॥ 

**तं जिघांसुम् अभिप्रेत्य विहाय नृप-लाञ्छनम् ।**

**तत्-पाद-मूलं शिरसा समगाद् भय-विह्वलः ॥**

**श्रीधर-स्वामी (भावार्थ-दीपिका) : **अभिप्रेत्य ज्ञात्वा ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विहाय नृप-लाञ्छनम् इति । तदा कलिनाप्य् एवं विचारितम् । अनेन सह योद्धुं न मे शक्तिर् न क्षत्रियस्य शरणापत्तिर् उचिता । अतो नृप-चिह्नं विहायैव पादयोर् अस्य पतामीति ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : **अभिप्रेत्य ज्ञात्वा, नृप-लाञ्छनं राज-चिह्नं मुकुटादि ॥२९॥

> **॥।**

॥ १.१७.३० ॥ 

**पतितं पादयोर् वीरः कृपया दीन-वत्सलः ।**

**शरण्यो नावधीच् छ्लोक्य आह चेदं हसन्न् इव ॥**

**श्रीधर-स्वामी (भावार्थ-दीपिका) : **शरण्य आश्रयार्हः । श्लोक्यः सत्कीर्त्य्-अर्हः ॥३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नावधीत् श्लोक्य इति । राज्ञापि विचारितम्, शरणागतोऽयं हन्तुम् अनर्हः, तद् अपि दुष्टम् एवं यदि हन्मि तर्हि शरणागत-वधाज् जातम् अधर्मम् आलम्ब्य मय्य् एवासौ प्रवेक्ष्यति न मरिष्यतीति हसन्न् इवेति कोपान् अपगमात् ईश्वरेण तादृश एव विधिर् निर्मितो यज्-जिघांसोर् अपि मम हस्तात् त्वम् अद्य रक्षितोऽभूर् इति मनोऽनुलापाच् च ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **श्लोक्यः कीर्त्यर्हो नावधीत् । एवं हि राज्ञा विमृष्टं—शरणागतत्वाद् अयम् अवध्यस् तथापि दुष्टत्वाच्-चेद् एनं वधिष्यामि, तदा तद्-गत-वध-जातम् अधर्मम् आश्रित्यायं मय्य् एव प्रवेक्ष्यति, न मरिष्यतीति सन्न् इवेति क्रोधान् अपगमात् । प्रभोर् इयम् इच्छा यज्-जिघांसोर् मे हस्तात्-त्वम् अद्य रक्षित इति मनसि विमर्शाच् चेति ॥३०॥

> **॥।**

॥ १.१७.३१ ॥

**राजोवाच—**

**न ते गुडाकेश-यशो-धराणां **

**बद्धाञ्जलेर् वै भयम् अस्ति किञ्चित् ।**

**न वर्तितव्यं भवता कथञ्चन **

**क्षेत्रे मदीये त्वम् अधर्म-बन्धुः ॥**

**श्रीधर-स्वामी (भावार्थ-दीपिका) : **गुडकेशोऽर्जुनस् तस्य यशो-धरा ये वयं तेषां तान् प्रति बद्धोऽञ्जलिर् येन तस्य ते । किन्तु कथंचन केनाप्य् अंशेन न वर्तितव्यम् । यस्मात् त्वम् अधर्मस्य बन्धुः ॥३१॥

———————————————————————————————————————

**जीव-गोस्वामी (क्रम-सन्दर्भः) : **गुडाकेशस्य यद् यशस् तस्य रक्षण-व्यग्राणाम् इत्य् अर्थः ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्व-कार्यं विचार्याह—गुडाकेशोऽर्जुनस् तद्-यशोधराणाम् अस्माकम् अग्रतो बद्धाञ्जलेस् तव । किन्तु कथञ्चन केनाप्य् अंशेन न वर्तितव्यं न स्थेयम् ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : **स्व-प्रयोजनं विचार्याह—न ते इति । मदीये क्षेत्रे देशे कथञ्चन केनाप्य् अंशेन न वर्तितव्यं न स्थेयं यतस् त्वम् अधर्म-बन्धुः ॥३१॥

> **॥।**

॥ १.१७.३२ ॥ 

**त्वां वर्तमानं नर-देव-देहेष्व् **

**अनुप्रवृत्तोऽयम् अधर्म-पूगः ।**

**लोभोऽनृतं चौर्यम् अनार्यम् अंहो **

**ज्येष्ठा च माया कलहश् च दम्भः ॥**

**श्रीधर-स्वामी (भावार्थ-दीपिका) : **तद् एवाह । राज-देहेषु वर्तमानं त्वाम् अनु सर्वतः प्रवृत्तः । अनार्यं दौर्जन्यम् । अंहः स्वधर्म-त्यागः । ज्येष्ठा अलक्ष्मीः । माया कपटम् ॥३२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **त्वत्-प्रवृत्तौ दोषान् शृण्व् इत्य् आह—त्वाम् इति । नराणां देवानां च देहेष्व् इति । देवा अपि त्वद्-आक्रान्त-देहा लोभाद्य्-अधर्मिष्ठा भवन्ति किं पुनर् नरा इति भावः । वर्तमानं त्वाम् अनु सर्वतः प्रवृत्तः । अनार्यं दौर्जन्यम् । अंहः स्व-धर्म-त्यागः । ज्येष्ठा अलक्ष्मीः । माया कपटम् । दम्भोऽहङ्कारः ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **नर-देवानां राज्ञां देहेषु वर्तमानं त्वाम् अनुलक्षीकृत्य अनार्यं दौर्जन्य्ं । अंहः स्व-धर्म-त्याग-रूपं पापं, ज्येष्ठा-लक्ष्मीः, माया कपटम् ॥३२॥

> **॥।**

॥ १.१७.३३ ॥ 

**न वर्तितव्यं तद् अधर्म-बन्धो **

**धर्मेण सत्येन च वर्तितव्ये ।**

**ब्रह्मावर्ते यत्र यजन्ति यज्ञैर् **

**यज्ञेश्वरं यज्ञ-वितान-विज्ञाः ॥**

**मध्वाचार्यः (भागवत-तात्पर्यम्) : **ब्रह्म-यज्ञा वितान-यज्ञाश् च ॥३३॥

———————————————————————————————————————

**श्रीधर-स्वामी (भावार्थ-दीपिका) : **तत् तस्माद् धर्मेण सत्येन च वर्तितव्ये वर्तितुम् अर्हे ब्रह्मावर्ते देशे । यज्ञस्य वितानं विस्तारस् तत्र विज्ञा निपुणाः ॥३३॥

———————————————————————————————————————

**जीव-गोस्वामी (क्रम-सन्दर्भः) : **ब्रह्मावर्त इत्य् उपलक्षणं यज्ञिय-देशानाम् ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धर्मेणेत्य् अनेनैव सिद्धे सत्येन चेति पृथग्-उक्तिः सत्यस्य धर्म-मूलत्व-व्यञ्जिका । स्कन्ध-शाखादिकं विना केवलेन मूलेनापि न प्रायः प्रयोजन-सिद्धिर् इत्य् अतो धर्मेणेति चोक्तम् । वर्तितव्ये वर्तितुं योग्ये ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **धर्मेण सत्येन च वर्तितुं योग्ये ब्रह्मावर्ते त्वया न वर्तितव्यं, यज्ञेश्वरं कृष्णम् ॥३३॥

> **॥।**

॥ १.१७.३४ ॥ 

**यस्मिन् हरिर् भगवान् इज्यमान \
इज्यात्म**[^१४९]**-मूर्तिर् यजतां शं तनोति । \
कामान् अमोघान् स्थिर-जङ्गमानाम् \
अन्तर् बहिर् वायुर् इवैष आत्मा ॥**

[^१४९]:
    इष्टात्म अप्पेअर्स् तो बे मध्वऽस् रेअदिन्ग्।


**मध्वाचार्यः (भागवत-तात्पर्यम्) : **इष्टात्म-मूर्तिः इच्छा-तनुः ॥३४॥

———————————————————————————————————————

**श्रीधर-स्वामी (भावार्थ-दीपिका) : **इज्या यागस् तद्-रूपा मूर्तिर् यस्य । शं क्षेमं कामांश् च । नन्व् इन्द्रादयो देवा इज्यन्ये नतु हरिस् तत्राह—स्थिरेति । एष स्थावरादीनाम् आत्मेति । तथापि जीववन् न परिच्छिन्न इत्य् आह—अन्तर् बहिर् इति । यथा वयुः प्राण-रूपेणान्तस्थोऽपि बहिर् अप्य् अस्ति तद्वत् सर्वान्तर्यामीश्वरोऽपीति ॥३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् इन्द्रादयो देवता अपीज्यन्ते न केवलं भगवान् एव तत्राह—इज्यानाम् इन्द्रादीनाम् आत्म-मूर्तिर् अन्तर्यामि-रूपः । ते आत्म-मूर्तयो यस्येति वा । स्थिर-जङ्गमानाम् अस्मत्-प्रजानां कामान् ऐहिकान् शं पारत्रिकं सुखं च तनोति वायुर् इवान्तर् बहिश् च साक्षाद् अनुभूयमानः सन्न् इत्य् अर्थः । त्वयि वर्तमाने तु तथा नैव स्याद् इति भावः ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **नन्व् इन्द्रादये पीड्यन्ते न केवलं हरिस् तत्राह—इज्यानां तेषाम्  आत्मा प्रवर्तिका मूर्तिर् यस्य सः । स्थिर-जङ्गमानाम् अस्मत्-प्रजानाम् अमोघान् कामान् भोगान् तनोति वायुर् इवान्तर् बहिश् च प्रतीयमानः, त्वयत्र वर्तमाने तथा न भवेद् इति भावः ॥३४॥

> **॥।**

॥ १.१७.३५ ॥

**सूत उवाच—**

**परीक्षितैवम् आदिष्टः स कलिर् जात-वेपथुः ।**

**तम् उद्यतासिम् आहेदं दण्ड-पाणिम् इवोद्यतम् ॥**

**श्रीधर-स्वामी (भावार्थ-दीपिका) : **उयतासिम् उद्धृत-खड्गम् । दण्ड-पाणिं यमम् । उद्यतम् उद्युक्तम् ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उद्यतासिम् उच्चीकृत-खड्गम् । जात-वेपथुर् इति स्व-रक्षणार्थं बहुतरं बुद्धि-बलं प्रकाशितम् । तद् अपि मम वध एवोपस्थित इति भावः । राज्ञो ह्य् अयम् अभिप्रायः, यदीमां मद्-आज्ञां न पालयति तदा मद्-अभीष्टम् अस्य वधम् अधुनैव करिष्यामि, यदि च पालयति तदास्यावधेऽपि मम कापि क्षतिर् नास्तीति । दण्ड-पाणिं यमम् ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) : **उद्यतासिं निःसारित-खड्गं, दण्ड-पाणिं यमम् इव ॥३५॥

> **॥।**

॥ १.१७.३६ ॥

**कलिर् उवाच—**

**यत्र क्व वाथ वत्स्यामि सार्व-भौम तवाज्ञया ।**

**लक्षये तत्र तत्रापि त्वाम् आत्तेषु-शरासनम् ॥**

**श्रीधर-स्वामी (भावार्थ-दीपिका) : **अत्र न वस्तव्यम् इति या तवाज्ञा तया यत्र क्वापि वत्स्यामि किन्तु तत्र तत्राप्य् आत्तो गृहीत इषूः शरासनं च येन तं त्वाम् एव लक्षये ॥३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हे सार्वभौम! सर्वस्या अपि भूमे राजन्! लक्षये साक्षाद् एवम् एव त्वां पश्यामि । तेन सर्वेषां स्थावर-जङ्गमानां युष्मत्-प्रजात्वात् सर्वस्या अपि भूमेस् तवाधिकारात् मम वस्तुं स्थान-भावात् सम्प्रति त्वद्-अग्रे वर्तमानं त्वत्-पादयोः पतितं मां स्व-हस्तेनैव जहीति भावः ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **यत्रेति—हे सार्वभौम सर्व-भूमेर् ईश्वर, ब्रह्मावर्तं, विहार चेद् अन्यत्र कुत्रापि वत्स्यामि, तत्रापि त्वाम् एवात्-तेषुशरासनं पश्यामीति निखिल-पृथ्वीश्वरस्य तव प्रज्ञा मां खेदयिष्यन्तीति भावः ॥३६॥

> **॥।**

॥ १.१७.३७ ॥ 

**तन् मे धर्म-भृतां श्रेष्ठ स्थानं निर्देष्टुम् अर्हसि ।**

**यत्रैव नियतो वत्स्य आतिष्ठंस् तेऽनुशासनम् ॥**

**श्रीधर-स्वामी (भावार्थ-दीपिका) : **तत् तस्मात् । नियतो निश्चलः । वत्स्ये वत्स्यामि ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **शरणागतं त्वाम् अहं न हन्मीति चेत् तदा हे धर्म-पालकानां श्रेष्ठ! ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : **तर्हि यद्-विधेयं तद्-भणेति चेत्-तत्राह—तद् इति । नियतो निश्चलः सन् ॥३७॥

> **॥।**

॥ १.१७.३८ ॥

**सूत उवाच—**

**अभ्यर्थितस् तदा तस्मै स्थानानि कलये ददौ ।**

**द्यूतं पानं स्त्रियः सूना यत्राधर्मश् चतुर् विधः ॥**

**श्रीधर-स्वामी (भावार्थ-दीपिका) : पानं** मद्यादेः । **सूना** प्राणि-वधः । **द्यूते**ऽनृतम् । पाने मदः । पूर्वं मदो दया-नाशकत्वेनोक्तेऽत्र तु दर्व-द्वारा तपो-नाशकत्वेन । स्त्रीषु सङ्गः । हिंसायां क्रौर्यं दया-नाशकम् इति ज्ञेयम् । यद्यपि सर्वं सर्वत्र संभवति, तथापि प्राधान्येनानृतदीनां द्यूतादिषु यथा-सङ्ख्यं ज्ञेयम् । द्वादश-स्कन्धे तु सत्यं दया तपो दानम् इति पादा विभोर् नृप [भा।पु। १२.३.१८] इत्य् अत्र दान-शब्देन शौचम् एवोक्तम् । मनः-शुद्धि-रूपत्वाद् भूताभय-दानस्य ।


> त्रेतायां धर्म-पादानां तुर्यांशो हीयते शनैः । \


अधर्म-पादैर् अनृत-हिंसासन्तोष-विग्रहैः ॥ [भा।पु। १२.३.२०]

इत्य् अत्र चासन्तोष-शब्देन तस्य हेतुर् गर्वो लक्ष्यते । विह्रग-शब्देन च तद्-धेतुः स्त्री-सङ्ह इत्य् अविरोधः ॥३८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **द्यूतं स्पष्टम् । पानं मद्यादेः स्त्रियोऽविवाहिताः शूनाः प्राणि-वधः । यत्र चतुर्विधोऽधर्मा इति । द्यूतेऽनृतं सत्य-नाशकं पाने मदो दया-नाशकः स्त्रीषु सङ्गः शौच-नाशकः प्राणि-हिंसायां तु समुदित एव चतुर्विधोऽधर्मः । न हि प्राणि-हन्तृषु तपः शुचित्वं दया वा । सत्य-वचनं तु तेषु नास्त्य् एवेति ॥३८ ॥

———————————————————————————————————————

**बलदेव-विद्यभूषणः (वैष्णवानन्दिनी) : **पानं मद्यादेः, स्त्रियः पुंश्चल्यः सूना अविहित-हिंसा, यत्र सूनायां चतुर्विधो ऽधर्मः । हि प्राणि-हिंसकेषु तपः-शौच-दया-सत्यानि सन्ति ॥३८॥

> **॥।**

॥ १.१७.३९ ॥ 

**पुनश् च याचमानाय जात-रूपम् अदात् प्रभुः ।**

**ततोऽनृतं मदं कामं रजो वैरं च पञ्चमम् ॥**

**श्रीधर-स्वामी (भावार्थ-दीपिका) : **चतुर्विधस्याप्य् एकत्रैवावस्थानं देहीति पुनर् याचमानाय जात-रूपं सुवर्णं दत्तवान् । ततः सुवर्ण-दानाद् अनृतम्, मदम्, कामम् इति स्त्रीषु सङ्गम्, रज इति रजो-मूलां हिंसाम्, एतानि चत्वारि पञ्चमं वैरं चादाद् इति ॥३९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भो राजन्न् एतद् वृत्तान्तं श्रुत्वा द्यूतादिकं कोऽपि नानुशीलयिष्यति । किं च, प्रथमं मनसि मत्-प्रवेशस् तत एव लोकाः प्रायो द्यूतादिकं भजन्ते इति । तत्र भवता दीयमानम् अपि स्थान-चतुष्टयम् अदत्तम् एवाभूत् । तस्माद् एवं किम् अपि स्थानम् अहं प्राप्नुयां यल्-लोकैर् दुस्त्यजं स्याद् इति याचमानाय कलये जात-रूपं स्वर्णोपलक्षितं रजतादिकं द्रव्य-मात्रम् एव तद्-वास-स्थानत्वेन अदात् । तत एव हेतोर् धनवत्सु अनृतं मिथ्या मदः पानादि-जनिता मत्तता कामः स्त्री-सङ्गः, रजो गर्व इति चतुर्विधोऽधर्मः तथा पञ्चमं वैरं च स्यात् । मद-कामयोः क्लीबत्वम् आर्षम् ॥३९॥

———————————————————————————————————————

**बलदेव-विद्यभूषणः (वैष्णवानन्दिनी) : **नन्व् एतद्-वृत्तान्तं निशम्य सर्वे द्यूतादि त्यजेयुर् अतस् त्वया दत्तम् अप्य् अदत्तम् इति पुनर् याचमानाय कलये जात-रूपं स्वर्णोपलक्षितं धनं तद्-वासार्थम् अदात् । स्वयशो रक्षता मया शरण्यत्वात् संप्रत्ययं न हतो दत्त-स्थानश् च कृतः । यदि मद् आज्ञानुसारी न तिष्ठेत् तदैतद्-वधः सुशक एवेति राज्ञो भावः । तत एव हेतोर् धनिष्व् अनृतादयः । अनृतं मिथ्या, मद आसव-पानजा मत्तता, कामः स्त्री-सङ्गः । रजो गर्व इति चतुर्विधो ऽधर्मः, वैरं च पञ्चमं स्यात् । मद् अकामयोः क्लीवत्वम् आर्षम् ॥३९॥

> **॥।**

॥ १.१७.४० ॥ 

**अमूनि पं च स्थानानि ह्य् अधर्म-प्रभवः कलिः ।**

**औत्तरेयेण दत्तानि न्यवसत् तन्-निदेश-कृत् ॥**

**श्रीधर-स्वामी (भावार्थ-दीपिका) : **औत्तरेयेण परीक्षिता । अमून्य् अमीषु स्थानेषु न्यवसद् इत्य् अर्थः । तस्य राज्ञो निदेश-कृद् आज्ञा-कृत् ॥४०॥

———————————————————————————————————————

**जीव-गोस्वामी (क्रम-सन्दर्भः) : **ततश् च तत्-क्षणाद् एव तत्र तत्र गतः कलिस् तान्य् अधिष्ठितवान् इत्य् आह—अमूनीति । कालाध्व-भाव-देशानाम् इत्य्-आदि कारिका-बलेन कर्मत्वम् ॥४०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अमूनि अमीष्व् इत्य् अर्थः । यद् वा, काल-भावाध्व-देशानाम् इति कारिकाबलात् कर्मत्वम् ॥४०॥

———————————————————————————————————————

**बलदेव-विद्यभूषणः (वैष्णवानन्दिनी) : **अमून्यमीषु ॥४०॥

> **॥।**

॥ १.१७.४१ ॥ 

**अथैतानि न सेवेत बुभूषुः पुरुषः क्वचित् ।**

**विशेषतो धर्म-शीलो राजा लोक-पतिर् गुरुः ॥**

**मध्वाचार्यः (भागवत-तात्पर्यम्) : **विहितातिरेकेण न सेवेतेति ॥४१॥

———————————————————————————————————————

**श्रीधर-स्वामी (भावार्थ-दीपिका) : **अथ इति हेतोः बुभूषुर् उद्भवितुम् इच्छुः । स्त्री-सुवर्णयोर् असेवनं नाम तयोर् अनासक्तिः ॥४१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्त्रियं परकीयाम् एव न सेवेत । बुभूषुः स्व-क्षेमम् इच्छुः । सुवर्णस्यासेवनं नाम तत्रानासक्तिर् इत्य् एके ॥४१॥

———————————————————————————————————————

**बलदेव-विद्यभूषणः (वैष्णवानन्दिनी) : **बुभूषः स्व-कल्याणेच्छुः, लोकानां पतिः पालकः गुरुर् उपदेष्टा च राजा विशेषतो न सेवेत । सुवर्ण-स्वस्त्रियोर् असेवनम् अनासक्तिः, परस्त्रीणां स्वरूपतस् त्यागः ॥४१॥

> **॥।**

॥ १.१७.४२ ॥ 

**वृषस्य नष्टांस् त्रीन् पादान् तपः शौचं दयाम् इति ।**

**प्रतिसन्दध आश्वास्य महीं च समवर्धयत् ॥**

**श्रीधर-स्वामी (भावार्थ-दीपिका) : **एवं कलिं निगृह्य वृषस्य पादान् प्रतिसन्दधे । तप-आदीनि प्रवर्तितवान् इत्य् अर्थः ॥४२॥

———————————————————————————————————————

**जीव-गोस्वामी (क्रम-सन्दर्भः) : **एवं कलिं निगृह्य वृषस्य पादान् प्रतिसन्दधे तप-आदीनि प्रवर्तितवान् इत्य् अर्थः ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं कलिं निगृह्य वृषस्य पादान् प्रतिसन्दधे । तप-आदीनि प्रवर्तितवान् इत्य् अर्थः ॥४२॥

———————————————————————————————————————

**बलदेव-विद्यभूषणः (वैष्णवानन्दिनी) : **एवं कलिं निगृह्य वृषस्य धर्मस्य त्रीन् पादान् राजा प्रति-सन्दधे, तान् प्रवर्तयामास ॥४२॥

> **॥।**

॥ १.१७.४३-४४ ॥ 

**स एष एतर्ह्य् अध्यास्त आसनं पार्थिवोचितम् ।**

**पितामहेनोपन्यस्तं राज्ञारण्यं विविक्षता ॥**

**आस्तेऽधुना स राजर्षिः कौरवेन्द्र-श्रियोल्लसन् ।**

**गजाह्वये महा-भागश् चक्रवर्ती बृहच्-छ्रवाः ॥**

**श्रीधर-स्वामी (भावार्थ-दीपिका) : **युष्मदीय-सत्र-प्रवृत्तिर् अपि तत्-प्रभावाद् एवेत्य् आह त्रिभिः । एतर्हीदानीं युधिष्ठिरेणारण्यं प्रवेष्टुम् उच्छता उपन्यस्तं समर्पितम् आसनम् अध्यास्ते । अधुना आस्ते पालयत इति वर्तमान-सामीप्ये वर्तमानवन् निर्देशः स्मेत्य् अध्याहारो वा ॥४३-४४॥

———————————————————————————————————————

**जीव-गोस्वामी (क्रम-सन्दर्भः) : **युष्मदीय-सत्र-प्रवृत्तिर् अपि तत्-प्रभावाद् एवेत्य् आह—स एष इति त्रिभिः । अध्यास्ते आस्तेऽधुना पालयत इत्य् एषु वर्तमान-सामीप्ये वर्तमान-निर्देशः ॥४३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **युष्मदीय-सत्र-प्रवृत्तिर् अपि तत्-प्रभावाद् एवेत्य् आह—स एष इति त्रिभिः । अध्यास्ते आस्ते अधुना पालयत इत्य् एषु वर्तमान-सामीप्ये वर्तमान-निर्देशः ॥४३-४४॥

———————————————————————————————————————

**बलदेव-विद्यभूषणः (वैष्णवानन्दिनी) : **तत्-प्रभावाद् एव भवतां सत्र-प्रवृत्तिर् इत्य् आह—स इति । पितामहेन युधिष्ठिरेणोपन्यस् तं दत्तमासनम् अध्यास्ते ॥४३॥ \


> \


अध्यास्ते आस्ते ऽधुना पलयत इत्य् एषु वर्तमान-समीप्ये वर्तमान-निदेर्शः ॥४४॥

> **॥।**

॥ १.१७.४५ ॥ 

**इत्थम्-भूतानुभावोऽयम् अभिमन्यु-सुतो नृपः ।**

**यस्य पालयतः क्षौणीं यूयं सत्राय दीक्षिताः ॥**

**श्रीधर-स्वामी (भावार्थ-दीपिका) : **सत्राय सत्रं कर्तुं दीक्षिता दीक्षां कृतवन्तः ॥४५॥


> इति श्रीमद्-भागवते महा-पुराणे प्रथम-स्कन्धे \


भावार्थाख्य-दीपिकायां टीकायां सप्तदशोऽध्यायः ॥१७॥

———————————————————————————————————————

**जीव-गोस्वामी (क्रम-सन्दर्भः) : **यस्य पालयत इत्य् अत्र सत्रं श्री-बलदेव-दृष्टाद् अन्यज् ज्ञेयम् ॥४५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सत्राय सत्रं कर्तुम् । सत्रम् इदं बलदेव-दृष्टाद् अन्यद् एव ज्ञेयम् ॥

इति सारार्थ-दर्शिन्यां हर्षिण्यां भक्त-चेतसाम् ।

प्रथमेऽयं सप्तदशः सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : **सत्राय सत्रं कर्तुं, सत्रम् इदं सङ्कर्षण-दृष्टाद् अन्यद् बोध्यम् । परीक्षित्-सदृशः कोऽपि नाभून् न च भविष्यति । ये ददर्शोदरे कृष्णं निज-ग्राह च यः कलिम् ॥४५॥

> **॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां प्रथम-स्कन्धे

परीक्षिते कलि-निग्रहो नाम

सप्तदशोऽध्यायः ।

॥१७॥



**॥।**

> 

(१.१८)


## अष्टादशोऽध्यायः 


### परीक्षिते मुनि-कुमार-शापः ।

॥ १.१८.१ ॥

**सूत उवाच—**

**यो वै द्रौण्य्-अस्त्र-विप्लुष्टो न मातुर् उदरे मृतः ।**

**अनुग्रहाद् भगवतः कृष्णस्याद्भुत-कर्मणः ॥**

**श्रीधर-स्वामी (भावार्थ-दीपिका) :**

राज्ञस् त्व् अष्टदशे तस्य ब्रह्म-शापो निरूप्यते ।

स चानुग्रह एवास्य जातो वैराग्यम् आवहन् ॥

परीक्षितो निर्याणम् इत्य् आश्चर्यं वक्तुं तत्-संभावनाय जन्माश्चर्यम् अनुस्मरयति—यो वा इति । **विप्लुष्टो** निर्दग्धः सन् ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

अष्टदशे मुनेः कण्ठे सर्पं बद्ध्वा गृहागतः ।

अनुतप्यन् नृपस् तस्य पुत्राच् छापम् अथाशृणोत् ॥

परीक्षितः कलि-निग्रह-श्रवणेनातिविस्मितान् मुनीन् प्रति तस्य जन्मावधि भगवत्-प्राप्ति-पर्यन्तं सर्वम् एव चरित्रम् अत्यद्भुतं सङ्क्षेपेण गणयन्न् आह—**यो वा** इति । **विप्लुष्टो** निर्दग्धः ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

अष्टादशे पिपासार्तः कण्ठे बद्धोरगं मुनेः । \
गृहागतो नृपः शप्तस् तत्-पुत्रेणेति वर्ण्यते ॥ \


परीक्षिता कलेर् निग्रहं श्रुत्वातिविस्मितान् शौनकादीन् प्रति कृष्ण-कृपा-भाजनस्य जन्मादि-निर्याणान्तं चरितम् अत्याश्चर्यं सङ्क्षेपेणाह—**यो वा** इत्य्-आदिभिः ॥१-२॥

> **॥।**

**॥ १.१८.२ ॥**

**ब्रह्म-कोपोत्थिताद् यस् तु तक्षकात् प्राण-विप्लवात् ।**

**न सम्मुमोहोरु-भयाद् भगवत्य् अर्पिताशयः ॥**

**श्रीधर-स्वामी (भावार्थ-दीपिका) :** ब्रह्म-कोपाद् उत्थितात् तक्षकाद् यः प्राण-विप्लवः प्राण-नाशः, तस्माद् यद् उरु भयं, तस्मान् न संमुमोह । तत्र हेतुः—यस् तु भगवत्य् एव अर्पिताशय इति ॥२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) :** _न व्याख्यातम्।_

> **॥।**

॥ १.१८.३ ॥

**उत्सृज्य सर्वतः सङ्गं विज्ञाताजित-संस्थितिः**[^१५०]** ।**

[^१५०]:
    ‘विज्ञानाजित-संस्थितिःऽ इति पाठाः ।


**वैयासकेर् जहौ शिष्यो गङ्गायां स्वं कलेवरम् ॥**

**मध्वाचार्यः (भागवत-तात्पर्यम्) : **विज्ञानम् आत्म-योगं स्यात्, ज्ञानं साधारणं स्मृतम् इति भागवत-तन्त्रे ॥३॥

———————————————————————————————————————

**श्रीधर-स्वामी (भावार्थ-दीपिका) : **किन्तु उत्सृज्येति । **वैयासकेः** शुकस्य **शिष्यः** सन् । **विज्ञाता अजितस्य** हरेः **संस्थितिस्** तत्त्वं येन सः ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : वैयासकेः** शुकस्य **शिष्यः** सन् **विज्ञाता अजितस्य** हरेः **संस्थितिस्** तत्त्वं येन सः । विज्ञातोऽनुभव-गोचरीकृतोऽजितः संस्थितौ मरण-काले येन स इति वा ॥३॥

———————————————————————————————————————

**बलदेव-विद्यभूषणः (वैष्णवानन्दिनी) :** यो वैयासकेः शुकस्य शिष्यः सन् सर्वतः सङ्गम् उत्सृज्य गङ्गायां स्व-कलेवरं जहौ । विज्ञातोऽनुभूतोऽजितः कृष्णो यस्यां, तादृशी संस्थितिर् अन्त्यावस्था यस्य सः ॥३॥

> **॥।**

**॥ १.१८.४ ॥**

**नोत्तमश्लोक-वार्तानां जुषतां तत्-कथामृतम् ।**

**स्यात् सम्भ्रमोऽन्त-कालेऽपि स्मरतां तत्-पदाम्बुजम् ॥**

**श्रीधर-स्वामी (भावार्थ-दीपिका) :** न चैतच् चित्रम् इत्य् आह । **उत्तम-श्लोकस्य** एव **वार्ता** येषु, अत एव नित्यं **तत्-कथा**-रूपम् **अमृतं जुषतां** **सम्भ्रमो** मोहो न स्यात् ॥४॥

———————————————————————————————————————

**कैवल्य-दीपिका :** **नोत्तम** इति । **उत्तमः श्लोको वार्ता**-वृत्तिर् येषां, ते तथा । अत एव तत्-कृतम् **अमृतं** सेवनेनैवाजरामरत्वम् । अत एव **अन्त-कालेऽपि नो सम्भ्रमः** न व्याकुलत्वं देहस्यानात्मत्वात् कुत्सित-देहान्तर-लाभ इति चेत् तन् **न स्मरतां तत्-पदाम्बुजम्** । तद् उक्तं गीतासु यं यं वापि [गीता  ८.७] इति ॥४॥ [मु।फ। १९.१४]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नैतच् चित्रम् इत्य् आह—नोत्तमेति । **उत्तम-श्लोकस्य वार्तैव** वार्ता जीवन-हेतुर् येषां, तेषाम्  ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **न चैतद् आश्चर्यम् इत्य् आह—**उत्तम-श्लोकस्य** कृष्णस्य **वार्तैव** वार्ता जीवन-हेतुर् येषाम्  ॥४॥

> **॥।**

॥ १.१८.५ ॥

**तावत् कलिर् न प्रभवेत् प्रविष्टोऽपीह सर्वतः ।**

**यावद् ईशो महान् उर्व्याम् आभिमन्यव एक-राट् ॥**

**श्रीधर-स्वामी (भावार्थ-दीपिका) : **तस्मिन् रज्ञि सुतरां तन् न चित्रम् इत्य् आशयेनाह—तावद् इति । **अभिमन्योः पुत्र एक-राट्** चक्रवर्ती **ईशः** पतिर् यावत् ॥५॥

———————————————————————————————————————

**जीव-गोस्वामी (क्रम-सन्दर्भः) : तावत् कलिर् न प्रभवेद्** इति दत्तानाम् अपि तेषां स्थानानां तत्-प्रभावेणानुद्भवात् _॥_५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **राज्ञा निगृहीतस्य कलेस् ततः परं कीदृशी स्थितिर् अभूत् ? इत्य् अपेक्षायाम् आह—तावद् इति ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : **परीक्षिता निगृहीतस्य कलेः कीदृशी स्थितिर् अभूत् ? तत्राह—तावद् इति ॥५॥

> **॥।**

॥ १.१८.६ ॥

**यस्मिन्न् अहनि यर्ह्य् एव भगवान् उत्ससर्ज गाम् ।**

**तदैवेहानुवृत्तोऽसाव् अधर्म-प्रभवः कलिः ॥**

**श्रीधर-स्वामी (भावार्थ-दीपिका) : **ननु तदा कलेर् अप्रवेश एवास्तु, इह प्रविष्टोऽपि न प्राभवद् इति कुतः ? तत्राह—यस्मिन्न् अहनि । **यर्हि** **यस्मिन्न्** एव क्षणे । **गां** पृथ्वीम् । **अनुवृत्तः** प्रविष्टः । **अधर्मस्य प्रभवो** यस्मिन् ॥६॥

———————————————————————————————————————

**जीव-गोस्वामी (क्रम-सन्दर्भः) : **प्रवेश-कालम् आह—यस्मिन्न् इति ॥६॥[^१५१]

———————————————————————————————————————

[^१५१]:
    सेए अल्सो १२.२.३।


**विश्वनाथ-चक्रवर्ती (सारार्थ-दर्शिणी) : **कलेः प्रवेश-कालम् आह—यस्मिन्न् इति । गां पृथ्वीम् ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रवेश-समयं कलेर् आह—यस्मिन्न् इति, गां भूमिम् ॥६॥

> **॥।**

॥ १.१८.७ ॥

**नानुद्वेष्टि कलिं सम्राट् सारङ्ग इव सार-भुक् ।**

**कुशलान्य् आशु सिद्ध्यन्ति नेतराणि कृतानि यत् ॥**

**श्रीधर-स्वामी (भावार्थ-दीपिका) : **नन्व् अधर्म-हेतुं कलिं सर्वथा किं न हतवांस् तत्राह—नानुद्वेष्टीति । **सारङ्गो** भ्रमर इव सार-ग्राही । सारम् आह—**यत्** यस्मिन् **कुशलानि** पुण्यान्य् **आशु** सङ्कल्प-मात्रेण फलन्ति, **इतराणि** पापान्य् आशु **न सिध्यन्ति** । यस् तानि कृतान्य् एव सिध्यन्ति, न तु सङ्कल्पित-मात्राणीति ॥७॥

———————————————————————————————————————

**जीव-गोस्वामी (क्रम-सन्दर्भः) : **सारम् एवाह—कुशलानीति । लोको विकर्म-निरतः कुशले प्रमत्तः [भा।पु। ३.९.१७, १०.७०.२६] इत्य् आद्य् अनुसारेण सर्व-मङ्गल-मयानि भगवत्-कीर्तनादीनि । आशु सङ्कल्प-मात्रेण कलाव् अपि सिध्यन्त्य् एव । कलिं सभाजयन्त्य् आर्याः [भा।पु। ११.५.३६] इत्य् आदेः, कलौ तद् धरि-कीर्तनात् [भा।पु। १२.३.५२] इत्य् आदेः, श्रुतेऽनुपठितो ध्यातः [भा।पु। ११.२.१२] इत्य् आदेः, सद्यो हृद्य् अवरुध्यतेऽत्र कृतिभिः शुश्रूषुभिस् तत्-क्षणात् [भा।पु। १.१.२] इत्य् आदेः, यस्यां वै श्रूयमानायां [भा।पु। १.७.७] इत्य् आदेश् च । इतराणि कर्माणि तु कृतान्य् अपि न सिध्यन्ति । 


> अतः कलौ तपो-योग-विद्या-यज्ञादिकाः क्रियाः ।  
> साङ्गा भवन्ति न कृताः कुशलैर् वापि देहिभिः ॥ इति ब्रह्म-वैवर्तात् ।

ततो महा-फलानां तत्-कीर्तनादीनां सिद्धिश् चेन् मा सिध्यन्तु नाम तुच्छ-फलान्य् अन्यानीति तद्-अभिप्रायः ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **निगृहीते कलौ राज्ञः कीदृशो भाव आसीद् इत्य् अपेक्षायाम् आह—सारङ्गो भ्रमर इव सारग्राही । सारम् आह—यत् यस्मिन् कुशलानि पुण्यानि आशु सङ्कल्प-मात्रेण फलन्ति इतराणि पापानि आशु न सिद्ध्यन्ति । कृतान्य् एव सिद्ध्यन्ति न त्व् अकृतानीति । तेन कुषलान्य् अकृतान्य् अपि सिध्यन्तीति लभ्यते । अकृतत्वं खल्व् इह सङ्कल्पितत्वं व्याख्यातम् ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु स्वनिगृहीते कलौ परीक्षितः कथं वृत्तिर् अभूत्-तत्राह—नान्व् इति । यतः सारङ्गो भृङ्ग इव सारग्राही । सारम् आह—यद्य् अत्र कलौ कुशलानि कीर्तनादि-प्रधानानि भगवद् अर्चन-रूपाणि कर्माणि, लोको विकर्म-निरतः कुशले प्रमत्तः, कर्मण्ययं त्वद् उदिते भवद् अर्चने स्वे [भा।पु। ३.९.१७] इति वक्ष्यमाणात्, तान्य् आशु सिध्यन्ति फलन्ति, इतराणि तु तपो-योगादीनि कृतान्यपि न सिध्यन्ति । भावान्तरं च राज्ञस् तत्रासीदित्य् आह—बालेषु विवेकशून्येषु शूरेण कलिना किम् अनिष्टं? न किम् अपि । यतो धीरेषु विवेकिषु भीरुणा यः कलिः प्रमत्तेष्व् अप्रमत्तः बालेष्व् एव हि वृकः शूरः ॥७-९॥

> **॥।**

॥ १.१८.८ ॥

**किं नु बालेषु शूरेण कलिना धीर-भीरुणा ।**

**अप्रमत्तः प्रमत्तेषु यो वृको नृषु वर्तते ॥**

**श्रीधर-स्वामी (भावार्थ-दीपिका) : **ननु दोषाधिक्याद् द्वेष एव युक्तः, न, धीरेषु तस्याकिञ्चित्-करत्वाद् इत्य् आह—किं न्व् इति । किं नु तेन भवेत् । बालेष्व् अधीरेषु । अप्रमत्तोऽवहितः सन् यो वृक इव वर्तते ॥८॥

———————————————————————————————————————

**जीव-गोस्वामी (क्रम-सन्दर्भः) : **बालेषु तद्-अबुधेषु । धीरास् तत्र बुधाः । तद्-अबुधत्वाद् एव प्रमत्तेषु ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अन्योऽपि राज्ञोऽभिप्राय आसीद् इत्य् आह—बालेष्व् अविवेकेषु शूरेण कलिना किं न किम् अप्य् अनिष्टम् । यतो धीरेषु विवेकिषु भक्त-जनेषु च भीरुणा । बालकेष्वेव वृकः शूरः ॥८॥

> **॥।**

॥ १.१८.९ ॥

**उपवर्णितम् एतद् वः पुण्यं पारीक्षितं मया ।**

**वासुदेव-कथोपेतम् आख्यानं यद् अपृच्छत ॥**

**श्रीधर-स्वामी (भावार्थ-दीपिका) :** पारिक्षीतम् आख्यानम् । अपृच्छत पृष्टवन्तो यूयम् ॥९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

॥ १.१८.१० ॥

**या याः कथा भगवतः कथनीयोरु-कर्मणः ।**

**गुण-कर्माश्रयाः पुम्भिः संसेव्यास् ता बुभूषुभिः ॥**

**श्रीधर-स्वामी (भावार्थ-दीपिका) : **किं बहुना नरैर् एतावद् एव कर्तव्यम् इति सर्व-शास्त्रार्थ-सारं कथयति—या या इति । कथनीयान्य् उरूणि कर्माणि यस्य तस्य गुण-कर्म-विषयाः । बुभूषिभिः सद्-भावम् इच्छद्भिः ॥१०॥

———————————————————————————————————————

**जीव-गोस्वामी (क्रम-सन्दर्भः) : **या यास् ताः सर्वा अपि । किम् उत श्री-वसुदेव-नन्दन-सम्बन्धिन्य इत्य् अर्थः । गुण-कर्माश्रयास् तत्-तद्-गुण-सूचक-कर्माश्रयाः ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **बुभूषुभिः स्व-सत्ताम् इच्छद्भिः । अन्यथा जीवन्-मृतत्वं स्याद् इति भावः ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : **बुभूषुभिः सत्ताम् इच्छुभिः, इतरथा जीवन्मृततापत्तिः ॥१०॥

> **॥।**

॥ १.१८.११ ॥

**ऋषय ऊचुः—**

**सूत जीव समाः सौम्य शाश्वतीर् विशदं यशः ।**

**यस् त्वं शंससि कृष्णस्य मर्त्यानाम् अमृतं हि नः ॥**

**श्रीधर-स्वामी (भावार्थ-दीपिका) : **पुनर् विस्तरेण कथनार्थं सूतोक्तिं तत्-सङ्गं चाभिनन्दन्ति—सूतेति त्रिभिः । शाश्वतीः समा अनन्तान् वत्सरान् जीव । अत्यन्त-संयोगे द्वितीया । विशुद्धः यशः कीर्तयसि । तच् चास्माकं मर्त्यानाम् अमृतं मरण-निवर्तकम् ॥११॥

———————————————————————————————————————

**जीव-गोस्वामी (क्रम-सन्दर्भः) : **जीव मर्त्य-लोके वर्तस्वेत्य् अर्थः ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : **शाश्वतीः समाः असङ्ख्येयान् सम्वत्सरान् जीव, कालाध्वनोर् अत्यन्त-संयोगे द्वितीया, विशदम् अविद्या-निवर्तकं, मर्त्यानाम् अप्य् अमृतं मृत्यु-निवर्तकम् ॥११॥

> **॥।**

॥ १.१८.१२ ॥

**कर्मण्य् अस्मिन्न् अनाश्वासे धूम-धूम्रात्मनां भवान् ।**

**आपाययति गोविन्द-पाद-पद्मासवं मधु ॥**

**श्रीधर-स्वामी (भावार्थ-दीपिका) : **किं च, **अस्मिन् कर्मणि** सत्रेऽ**नाश्वासे**ऽविश्वनसीये, वैगुण्य-बाहुल्येन फल-निश्चयाभावात् । **धूमेन धूम्रो** विवर्ण **आत्मा** शरीरं येषां तान् अस्मान् । कर्मणि षष्ठी । **आसवं** मकरन्दम् । **मधु** मधुरम् ॥१२॥

———————————————————————————————————————

**जीव-गोस्वामी (क्रम-सन्दर्भः) : अनाश्वास** अविश्वसनीये, वैगुण्य-बाहुल्येन कृषिवत् फल-निश्चयाभावात् । अनेन भक्तेर् विश्वसनीयत्वं ध्वनितम् । **धूमेनधूम्रौ** विरञ्जितौ **आत्मानौ** शरीर-चित्ते येषाम् , कर्मणि षष्ठी, तान् अस्मान् इत्य् अर्थः । **पाद**-**पद्मस्य** यशो-रूपम् **आसवं** मकरन्दं **मधु** मधुरम् । अत्र सत्रवत् कर्मान्तरम्, यशः-श्रवणवद् भक्त्य्-अन्तरं चेति ज्ञेयम् । 

तद् एवं भक्तिं विना कर्मादिभिर् अस्माकं दुःखम् एवासीद् इति व्यतिरेकत्वम् अत्र गम्यते । तद् उक्तं—यशः-श्रियाम् एव परिश्रमः परः [भा।पु। १२.१२.४०] इत्य्-आदि । अतो वै कवयो नित्यं [भा।पु। १.२.२२] इत्य्-आदि च । ब्रह्म-वैवर्ते च शिवं प्रति श्री-विष्णु-वाक्यम्—


> यदि मां प्राप्तुम् इच्छन्ति प्राप्नुवन्त्य् एव नान्यथा ।  
> कलौ कलुष-चित्तानां वृथायुः-प्रभृतीनि च ।  
> भवन्ति वर्णाश्रमिणां न तु मच्-छरणार्थिनाम् ॥ इति ॥१२॥ [भक्ति।स। ९९]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कर्मण्य् अस्मिन् सत्रे **अनाश्वासे** अविश्वसनीये, वैगुण्य-बाहुल्येन फल-निश्चयाभावात् । तेन भक्तेर् विश्वसनीयत्वम् उक्तम् । **धूमेन धूम्रा** विवर्णा **आत्मनश्**चक्षुर् आद्य्-अवयवा देहा येषां तेषाम्  । कर्मणि षष्ठी । भक्तेः साक्षात्-फलदत्वम् आह—**आप्यायतीति** । **आसवं** मकरन्द-रूपम्, **मधु** मादकम् इति, तद्-इतर-सर्व-सुख-दुःखानुभवात् प्रतिक्षणं तदीय-स्वादुत्वानुभवाच् च ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **अस्मिन् सत्रे कर्मणि अनाश्वासे वैगुण्य-भूम्ना फलानिश्चयाद् अविश्वसनीये, धूमेन होमाद् उत्थितेन धूम्रा धूसरा आत्मानश् चक्षुराद्य् अवयवा देहा येषां तेषां, कर्मणि षष्ठी, अत्र भक्तिर् विश्वसनीयत्वं दर्शितं, तस्याः साक्षात्-फलदत्वम् आह—आपाययतीति । आसवं मकरन्द-रूपं मधु मादकम् इति तद् अन्य-सर्वान् अनुभवात् प्रतिक्षण-तत्-स्वादानुभवाच् च ॥१२॥

> **॥।**

॥ १.१८.१३ ॥

**तुलयाम लवेनापि न स्वर्गं नापुनर् भवम् ।**

**भगवत्-सङ्गि-सङ्गस्य मर्त्यानां किम् उताशिषः ॥**

**श्रीधर-स्वामी (भावार्थ-दीपिका) : भगवत्-सङ्गिनो** विष्णु-भक्ताः, तेषां **सङ्गस्य** यो **लवो**ऽत्यल्पः कालः, तेनापि **स्वर्गं न तुलयाम** समं न पश्याम । न च [**अपुनर्भवं**] अपवर्गम् । संभावनायां लोट् । **मर्त्यानां** तुच्छा **आशिषो** राज्याद्या न तुलयामेति **किम् उ** वक्तव्यम् ? ॥१३॥

———————————————————————————————————————

**जीव-गोस्वामी (क्रम-सन्दर्भः) : **तुलयामेति तैः । तत्र सम्भावनायां लोड् इति । तुलयितुं सम्भावनाम् अपि न कुर्मः । **किम् उत** तुलनां कुर्म इत्य् अर्थः ॥१३॥[^१५२]

———————————————————————————————————————

[^१५२]:
    ४.३०.३४ द्रष्टव्यः ।


**विश्वनाथ-चक्रवर्ती (सारार्थ-दर्शिणी) : **तस्मात् तादृश-साधु-सङ्ग-महा-निधेर् माहात्म्यम् अस्मद्-अनुभव-गोचरी-कृतं कियद् ब्रुमः? इत्य् आहुः । **भगवत्-सङ्गिनो** भक्ताः, तेषां **सङ्गस्य** यो **लवो**ऽत्यल्पः कालः, तेन **स्वर्गं** कर्म-फलम्,**अपुनर्भवं** मोक्षं च ज्ञान-फलं **न तुलयाम**, **मर्त्यानां** तुच्छा **आशिषो** राज्याद्याः **किम् उत** वक्तव्यं न तुलयामेति । यतः साधु-सङ्गेन परम-दुर्लभाया भक्तेर् अङ्कुरो ह्य् उद्भवतीति भावः । 

तत्र भक्तेः साधनस्यापि साधु-सङ्गस्य लवेनापि कर्म-ज्ञानादेः फलं सम्पूर्णम् अपि न तुलयाम, किमुत बहु-काल-व्यापिना साधु-सङ्गेन, किमुततरां तत्-फल-भूतया भक्त्या, किमुततमां भक्ति-फलेन प्रेम्नेति च कैमुत्यातिशयो द्योतितो भवति । तथात्र सम्भावनार्थ-कलोटातोलने सम्भावनाम् एव न कुर्मः । न हि मेरुणा सर्षपं कश्चित् तुलयतीति द्योत्यते । बहु-वचनेन बहूनां सम्मत्या नैषोऽर्थः केनचिद् अप्रमाणीकर्तुं शक्यत इति व्यज्याते । भगवत्-सङ्गि-सङ्गस्य इत्य् अनेन –


> न तथास्य भवेत् क्लेशो बन्धश् चान्य-प्रसङ्गतः ।   
> योषित्-सङ्गाद् यथा पुंसस् तथा तत्-सङ्गि-सङ्गतः ॥

इति योषित्-सङ्गाद् अपि योषित्-सङ्गिनां सङ्गो यथातिनिन्द्य उक्तः, तथैव भगवत्-सङ्गाद् अपि भगवत्-सङ्गिनां सङ्गोऽतिवन्द्योऽतिप्रशस्योऽत्यभिलषणीय इति बोध्यते ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **सत्-प्रसङ्गस्य महान्तं महिमानम् आह—तुलयामेति । सम्भावनायां लोट् । भगवत्-सङ्गिनां वैष्णवानां यः श्री-कृष्ण-कथामृतवर्षी सङ्गस् तस्य लवेन किञ्चित् कालेनापि स्वर्गं कर्म-फलम् अपवर्गं च ज्ञान-फलं सुखैश्वर्य-प्रधानं मोक्षं न तुलयाम, तुलने सम्भावनाम् अपि न कुर्म इत्य् अर्थः । न हि कर्पूर-मरीचैलाभावितेन सिता-पानकेन क्षारोदकं तक्रं वा केचित्-तुलयेयुः । एवं सति मर्त्यानाम् आशिषस् तुच्छा राज्यादिकाः किम् उतेति । इह भक्ति-हेतोः सत्-सङ्गस्य लवोऽपि चेत्-तस्मिन्न् असम्भाव्यस् तर्हि बहु-काल-तत्-सङ्गो दूरे, तत्-फल-भूता भक्तिस् त्व् अतिदूरे स्थाप्यते इति लव-शब्दात् बहु-सम्मतत्वान्-नात्र सन्देह-गन्धोऽपीति बहु-वचनात् । भगवत्-सङ्गाद् अपि सत्-सङ्गस्यातिबलीयस् त्वम् अग्नि-सङ्गाद् अपि तत्-प्रतप्तायः पिण्ड-सङ्गवद् इति च सङ्गि-सङ्ग-शब्दात् सूच्यते ॥१३॥

> **॥।**

॥ १.१८.१४ ॥

**को नाम तृप्येद् रसवित् कथायां**

**महत्तमैकान्त-परायणस्य ।**

**नान्तं गुणानाम् अगुणस्य जग्मुर्**

**योगेश्वरा ये भव-पाद्म-मुख्याः ॥**

**श्रीधर-स्वामी (भावार्थ-दीपिका) : **एवं सत्-सङ्गम् अभिनन्द्य श्रवणौत्सुक्यम् आविष्-कुर्वन्ति—को नामेति । रसविद् रसज्ञः । महत्तमानाम् एकान्तेन परम् अयनम् आश्रयो यस् तस्य कथायाम् । अगुणस्य प्राकृत-गुण-रहितस्य । कल्याण-गुणानाम् अन्तं ये योगेश्वरास् तेऽपि न जग्मुर् एतावन्त इति न परिगणयां चक्रुः । भवः शिवः पाद्मो ब्रह्मा च मुख्यौ येषां ते ॥१४॥

———————————————————————————————————————

**कैवल्य-दीपिका :** एवं भक्त्य्-अङ्गान्य् उक्त्वा तेषु सर्वशः स्तोतव्येषु प्राधान्यात् त्रिवर्गम् एव स्तौति । वर्गस्येति । महिमेति शेषः । तेष्व् अपि श्रवण-माहात्म्यम् आह—अथेति । **को नाम** इति । **महत्तमा एकान्तेन** नियमेन **परायणं** परम आश्रयो यस्य स तथा । महत्तमैः कथ्यमानः प्रत्यक्ष इव भवतीति भावः । **अन्तं** निश्चयम् इदं रूपम् ईदृशं रूपम् इत्थं चमत्कारोतीत्य्-आदि । **अगुणस्य** गुण-सुखाधिक-स्वरूप-सुख-लुब्धत्वाद् अगृहीत-गुणस्य स्वरूप-सुखम् एव गुणेष्व् अभिव्यक्तम् अन्यान् सुखयति । अभिव्यक्ति-तारतम्यात् सुख-तारतम्यम् । **भवो** रुद्रः । **पाद्मो** ब्रह्मा । **मुख्य**-शब्दात् सनकादयः योगस्य समाधेः । ईश्वरावशीकृतः समाधयः । समाधि-बलात् कलित-सकल-पदार्था अपि विष्णु-गुणान् न कलयन्तीत्य् अर्थः ॥१४॥ [मु।फ। ८.१]

———————————————————————————————————————

**जीव-गोस्वामी (क्रम-सन्दर्भः) : **योगस्य भक्ति-योगस्य । ईश्वरा दातुम् अदातुं च समर्थाः _॥_१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु सत्यम् एव प्रशस्यते साधु-सङ्गो यतस् तं विना कृष्ण-कथास्वादो न लभ्यते, स युष्माभिर् लब्ध एवेति । किं पुनस् तस्यैव पौनःपुन्येन ? इत्य् अत आह—को नामेति । रसविद् रसज्ञश् चेत् तदा को नाम महत्तमानाम् एकान्तेन परम् अयनम् आश्रयो यस् तस्य कथायां तृप्येद् इति महा-माधुर्यम् उक्तम् । महैश्वर्यं चाह—नान्तम् इति । यतः अगुणस्य प्राकृत-गुण-रहितस्य गुणानां चिन्-मयानाम् अन्तं ये योगेश्वरास् तेऽपि न जग्मुः ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु सत्-प्रसङ्गात् कृष्ण-कथा-रसास्वादो लभ्यते, स च भवद्भिर् लब्ध एवेति चेत्-तत्राह—को नामेति । को रसवित् कृष्णस्य कथायां तृप्येत्? न तृप्येद् इत्य् अर्थः । कीदृशस्य? महत्तमानां श्री-नारदादीनाम् एकान्तेन परायणस्य परमाश्रयस्य तैः सम्यक् निश्चयेन परत्वेनाश्रितस्य् एत्य् अर्थः । सर्वेश्वरस्य नित्य-मूर्तेर् अतिमनोज्ञस्येति भावः । न च सकृत्-सत्-प्रसङ्गेन कृत्स्नस् तदास्वादो लभ्येत, तासाम् आनन्त्यात्-तच्-चानन्त-गुण-हेतुकत्वाद् इति भावेनाह—अगुणस्य माया-गन्ध-शून्यस्य तस्य गुणानां सार्वैश्वर्य-सार्वज्ञ्य-सौहार्द-भक्त-बन्धुत्वादीनां स्वरूपानुबन्धिताम् अन्तं पारत् योगेश्वरा अपि न जन्मुः, तथा च सर्वदैव सत्-सङ्गः प्रार्थ्य इति ॥१४॥

**॥।**

॥ १.१८.१५ ॥

**तन् नो भवान् वै भगवत्-प्रधानो**

**महत्तमैकान्त-परायणस्य ।**

**हरेर् उदारं चरितं विशुद्धं**

**शुश्रूषतां नो वितनोतु विद्वन् ॥**

**श्रीधर-स्वामी (भावार्थ-दीपिका) : **नोऽस्माकं मध्ये भगवान् प्रधानं सेव्यो यस्य स भवान् नः शुश्रूषतां हरेश् चरितं विस्तारयतु ॥१५॥

———————————————————————————————————————

**कैवल्य-दीपिका :** **तन् न** इति । **भगवत्-प्रधान** इति बहुव्रीहिः । **महत्तम-** इति तत्पुरुषः । **विशुद्धं** कर्त्र्-अन्तरासङ्कीर्णम् ॥१५॥ [मु।फ। ८.२]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नोऽस्माकं मध्ये भगवान् प्रधानं सेव्यो यस्य सः भवान् । नोऽस्माकं शुश्रूषतां सम्बन्धेन । विशुद्धं मायातीतम् ॥१५॥

———————————————————————————————————————

**बलदेव-विद्यभूषणः (वैष्णवानन्दिनी) : **तत्-तस्माद् भवान् नोऽस्माकं मध्ये भगवत्-प्रधानो हरिस्वामिकस् तद् एकान्ती । हे उदार दातः! उदारो दातृ-महतोः इत्य् अमरः । हरेर् आचरितं शुश्रुषतां नः सम्बन्धे वितनोतु विस्तारयतु, यद् वा उदारं महत्, स्फुटम् अन्यत् ॥१५॥

> **॥।**

**॥ १.१८.१६ ॥**

**स वै महा-भागवतः परीक्षिद्**

**येनापवर्गाख्यम् अदभ्र-बुद्धिः ।**

**ज्ञानेन वैयासकि-शब्दितेन**

**भेजे खगेन्द्र-ध्वज-पाद-मूलम् ॥**

**श्रीधर-स्वामी (भावार्थ-दीपिका) : **तच् च शुक-परीक्षित्-संवादेन कथयेत्य् आहुः—स वा इति द्वाभ्याम् । वैयासकिना श्री-शुकेन शब्दितेन कथितेन येन ज्ञानेन ज्ञान-साधनेनापवर्ग इत्य् आख्या यस्य तत् खगेन्द्र-ध्वजस्य हरेः पाद-मूलं भेजे ॥१६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु ज्ञानाद् एव मोक्ष इति ज्ञानाय तत्-फलाय मोक्षाय च कथं न स्पृहयथेति चेद् अस्माकं भक्तानां भगवच्-चरितास्वादनं ज्ञानं तत्-फलं भगवत्-पद-प्राप्तिर् एव मोक्ष इति परीक्षिद्-दृष्ट्यैवाहुः । तच्-चरितं भवान् वितनोतु येन स वै परीक्षित् खगेन्द्र-ध्वजस्य भगवतः पाद-मूलं प्राप । 

ननु द्वादश-स्कन्धे परीक्षिद्-अपवर्गं प्रापेति प्रसिद्धिः सत्यम् । अपवर्ग इत्य् आख्या यस्य तद्-भक्तैर् भगवत्-पाद-मूलम् एवापवर्ग उच्यते । वक्ष्यते च पञ्चम-स्कन्धे, यथावर्ण-विधानम् अपवर्गश् च भवति योऽसौ भगवति भक्ति-योगः [भा।पु। ५.१९.१९-२०] इति । येन कथम्-भूतेन वैयासकि-शब्दितेन । यथैव तत्-पाद-मूलम् अपवर्ग-शब्देनोच्यते तथैव तच्-चरितम् अपि ज्ञान-शब्देन वैयासकिनोच्यते । अतो ज्ञानेन परीक्षिद्-अपवर्गं प्रापेति प्रसिद्धिर् नानृतेत्य् अर्थः । एतेन स प्रेत्य गतवान् यथा [भा।पु। १.१२.२] इति प्रश्नस्योत्तरम् उक्तम् ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : **भक्त-कथा खलु भगवत्-कथा-संपृक्ता शिखरिणीवातिस्वाद्वी ताप-हरा च तवेदतः तां ब्रूहीत्य् आह—स वै इति । येन हरेर् उदार-चरितेन परीक्षित् खगेन्द्र-ध्वजस्य कृष्णस्य पाद-मूलं भेजे, तद्-भवान् वितनोतु । कीदृशेन? ज्ञायतेऽनुभूयते हरिर् अनेनेति ज्ञानं तेन, वैयासकिना शब्दितेनोपदिष्टेन । पाद-मूलं विशिनष्टि—अपवर्गाख्यम् इति मायापवर्जनात्-तन्-नामकम् इत्य् अर्थः । एतेन स प्रेत्य गतवान् यथा [भा।पु। १.१२.२] इत्य् एतद्-विशदी-भूतम् ॥१६॥

> **॥।**

॥ १.१८.१७ ॥

**तन् नः परं पुण्यम् असंवृतार्थम्**

**आख्यानम् अत्यद्भुत-योग-निष्ठम् ।**

**आख्याह्य् अनन्ताचरितोपपन्नं**

**पारीक्षितं भागवताभिरामम् ॥**

**श्रीधर-स्वामी (भावार्थ-दीपिका) : **तद् संवृतार्थं यथा तथा आख्याहि । तद् एव निर्दिशन्ति । परीक्षिते कथितं पारीक्षितम् आख्यानं श्री-भागवतं पुराणम् । परं पुण्यं सत्त्व-शोधकम् । अत्युद्भुते योगे निष्ठा यस्य । अनतस्याचरितैर् उपपन्नं युक्तम् । अत एव भागवतानाम् अभिरामं प्रियम् । एतैर् विशेषेणः कर्म-ज्ञान-भक्ति-योग-प्रकाशत्वं दर्शितम् ॥१७॥

———————————————————————————————————————

**जीव-गोस्वामी (क्रम-सन्दर्भः) : **तन् नः परम् इत्य् अत्रावन्तर-तात्पर्येण धर्म-ज्ञान-प्रकाशकत्वेऽपि मुख्य-तात्पर्येण भक्तेर् एव प्रकाशकत्वम् आह—भागवताभिरामम् इति । अत एतत् प्राग् उक्तम्—स वै महा-भागवतः [भा।पु। १.१८.१६] इत्य्-आदि । यद् वा, परं पुण्यं परम-शोधकम् । यतोऽत्यद्भुत-योगो भक्ति-योगस् तन्-निष्ठम् इत्य्-आदि ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **असंवृतार्थं यथा स्यात् तथाख्याहि । अत्यद्भूते योगे भक्तौ निष्ठा यस्य । आख्यानं श्री-भागवतम् । यतो भागवतानां भक्तानाम् अभिरामं प्रियं पारीक्षितं परिक्षिते कथितम् ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **तत् परीक्षितम् आख्यानम् आख्याहि, असंवृतार्थं यथा स्यात्-तथा, अत्यद्भुतस्य भक्ति-योगस्य निष्ठा स्थितिर् यत्र तत् । अतो भागवतानाम् अभिरामं मनोहरम् । महद्भिः सत्-कृतं श्री-भागवत-व्याख्यानाय दत्तासनं स्वं श्लाघते—अहो इति आश्चर्ये । हेति हर्षे, सूतजातित्वाद्-विलोमजाताः प्रतिलोमजा अपि वयं ज्ञान-वृद्धानां भवताम् अनुवृत्त्या सेवया जन्म-भृतः सफल-जन्मानो जाता आस्मः । यतो महत्तमानां भवादृशानाम् अभिधान-योगो लौकिकोऽपि सम्भाषण-सम्बन्धः दौष्कुल्यमाधिं दुष्कुलत्व-जन्यां मनः-पीडां विधुनोति विनाशयति ॥१७–१८॥

> **॥।**

॥ १.१८.१८ ॥

**सूत उवाच—**

**अहो वयं जन्म-भृतोऽद्य हास्म**

**वृद्धानुवृत्त्यापि विलोम-जाताः ।**

**दौष्कुल्यम् आधिं विधुनोति शीघ्रं**

**महत्तमानाम् अभिधान-योगः ॥**

**श्रीधर-स्वामी (भावार्थ-दीपिका) : **श्री-भागवत-व्याख्याने लब्ध-प्रसङ्गं महताम् आदर-पात्रम् आत्मानं श्लाघते द्वाभ्याम् । अहो इत्य् आश्चर्यम् । ह इति हर्षे । वयम् इति बहु-वचनं श्लाघायाम् । प्रतिलोम-जा अप्य् अद्य जन्म-भृतः स-फल-जन्मान आस्म जाताः । वृद्धानाम् अनुवृत्त्या आदरेण । ज्ञान-वृद्धः शुकस् तस्य सेवयेति वा । यतो दुष्कुलत्वं तन्-निमित्तम् आधिं च मनः-पीडां महत्तमानाम् अभिधान-योगो योगो लौकिकोऽपि संभाषण-लक्षणः संबन्धो विधुनोत्य् अपनयति ॥१८॥

———————————————————————————————————————

**जीव-गोस्वामी (क्रम-सन्दर्भः) : **तादृश-ब्रह्मर्षीन् प्रति स्वयं तादृश-महा-पुराणम् उपदेष्टुं सङ्कुचंस् तत्र तन्-महिमानम् एवावलम्बते—अहो इति युग्मकेन _।_ विलोम-जाता अपि वयम् अदयैव जन्म-भृत उत्तम-जन्मान्तरं लब्धवन्त आस्म, द्विजत्ववत् । कथम् ? वृद्धानां महत्तमानां भवताम् अनुवृत्त्यैतन् महा-पुराण-कथन-प्रवर्तनात्मकेनाङ्गीकारेण । यद् वा, केन कदा ? वृद्धानां श्री-शुकदेवादीनां भवतां यानुवृत्तिर् अनुगतिस् तया हेतुना । अद्यास्मिन्न् एतादृश-भवद्-अङ्गीकार-समये । विलोमजत्वानुवृत्तौ तत्रायोग्यत्वाद् इति भावः । तत्र कैमुत्यं महत्तमानाम् अभिधान-योगो नाम श्रवणम् अपि दौष्कुल्यं तद्-आधिं च विधुनोतीति ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्री-भागवताख्याने ऋषिभिर् दत्त-योग्यता-कमात्मानम् अभिनन्दति । विलोमजा निन्द्या अपि अद्य जन्म-भृतः सफल-जन्मानः । आस्म जाताः । ह स्पष्टम् । वृद्धानां ज्ञान-वृद्धस्य शुकस्य वा अनुवृत्त्या । यतो दुष्कुलत्वं तन्-निमित्तम् आधिं च मनः-पीडां महत्तमानाम् अभिधान-योगः लौकिकोऽपि सम्भाषण-लक्षण-सम्बन्धः विधुनोति ॥१८॥

> **॥।**

॥ १.१८.१९ ॥

**कुतः पुनर् गृणतो नाम तस्य**

**महत्तमैकान्त-परायणस्य ।**

**योऽनन्त-शक्तिर् भगवान् अनन्तो**

**महद्-गुणत्वाद् यम् अनन्तम् आहुः ॥**

**मध्वाचार्यः (भागवत-तात्पर्यम्) : **अनन्तोद्देशतः कालतश् च ॥१९॥

———————————————————————————————————————

**श्रीधर-स्वामी (भावार्थ-दीपिका) : **कुतः पुनः किं पुनर् वक्तव्यं तस्याननतस्य नाम गृणतः पुंसो महत्तमैकान्त-योगो दौष्कुल्यं विधुनोतीति । यद् वा, नाम गृणतः पुनः कुतो दौष्कुल्यम् इति । यद् वा, गृणतः पुंसस् तस्य नाम दौष्कुल्यं विधुनोतीति किं वक्तव्यम् इति कैमुत्य-न्यायम् एवाह । अनन्ताः शक्तयो यस्य । स्वतोऽप्य् अनन्तः । किं च, महत्सु गुणा यस्य स महद्-गुणः तस्य भावस् तस्मात् । यं गुणतोऽप्य् अनन्तम् आहुः ॥१९॥

———————————————————————————————————————

**जीव-गोस्वामी (क्रम-सन्दर्भः) : **तद् एवं सति तस्य महत्तमाभिधान-योगवतः पुनर् महत्तमानाम् एकान्त-परायणस्य गाढ-तत्परस्य सतोऽत एव गृणतः, तेषां महत्तमानां नाम कीर्तयतः पुंसः कीर्तितं नाम कर्तृ दौष्कुल्यादिकं विधुनोतीति कुतः पुनर् वक्तव्यम् ? सुतराम् एव तत् स्याद् इति भावः । तत्र हेतुः—अतिशयो यो भगवान् अनन्त-स्वरूपस् तथानन्त-शक्तिश् च स्यात् । तम् अपि यं महत्सु अभिव्यक्ता गुणा यस्य ताद्र्शत्वाद् एव हेतोर् अनन्तम् आहुः—तत् तया यद् अस्ति सर्वे तेषु यदि तद्-गुणा नाभिव्यक्ता अभविष्यन्, तदा तद्-अज्ञानात् तम् अपि तथा नावदिष्यन्न् इत्य् अर्थः । पूर्वेण यच्-छब्देन तच्-छब्दो लभ्यते । परेण तु प्रसिद्धः सूच्यते । तस्मात् तादृश-गुणानां भवद्-विधानाम् एव प्रभावोऽयं—यद् वयम् अप्य् अत्र योग्या जाता इति भावः । येषां संस्मरणात् पुंसां [भा।पु। १.१९.३३] इत्य्-आदिवत् । अत्र प्रस्तुतस्य वृद्धानुवृत्ति-महिम्न उपक्रान्तत्वेन उपसंहारेऽन्यमहिम-परत्वे वाक्य-भेदः स्याद् इति नान्यथा व्याख्यातम् । निज-योग्यतान्तर-सूचने धार्ष्ट्यं स्याद् इति च ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कुतः पुनः वक्तव्यं गृणतः कीर्तयतः पुंसः नाम कर्तृ-दौष्कुल्यं विधुनोति । ननु दौष्कुल्यारम्भकं पापं प्रारब्धम् एव, तस्य नाशं विना कथं दौष्कुल्य-धूननम् ? प्रारब्धस्य तु भोगेनैव नाश इति प्रसिद्धेः । नामतः कथं खण्डयतु ? इत्य् अत आह—यो भगवान् अनन्त-शक्तिर् इति । शक्तीनाम् आनन्त्याद् भक्त-प्रारब्ध-नाशिन्य् अपि काचित् शक्तिर् अस्त्य् एवेति भावः । तथा च महत्सु स्व-भक्तेषु गुणा यस्य स महद्-गुणस् तस्य भावस् तत्त्वम् । तस्माद् यम् अनन्तम् आहुर् इति । तेन तद्-भक्तेषु तदीय-गुण-सङ्क्रमात् तस्मिन्न् इव तद्-भक्तेऽपि प्रारब्धं न तिष्ठति ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु दौष्कुल्यारम्भत्वके प्रारब्धे स्थिते तत्-कार्यं तत् कथं विधूतं स्याद् इति चेत्—सतां प्रारब्ध-हरत्व-शक्तिर् भगवद्-दत्तास्तीति भावेनाह—कुत इति । तस्य कृष्णस्य नाम कर्तृ गृणतो महत्तम-सदसि तं कीर्तयतः पुंसो दौष्कुल्यं विधुनोतीति पुनः कुतः किं वाच्यम् इत्य् अर्थः । कृष्ण-प्रभावम् आह—य इति । भगवान् षडैश्वर्य-पूर्णः, अनन्तो विभुः । महत्सु गुणा यस्य तत्त्वाद्यम् अनन्तम् आहुः, तथा च भक्त-प्रारब्ध-हर्तृ-स्व-शक्तेस्तेन महत्तम् एष्व् अर्पितत्वात् तत्-प्रसङ्गाद् अस्माकं दौष्कुल्यारम्भक-तन्-नाशः सांप्रत इति भावः ॥१९॥

> **॥।**

॥ १.१८.२० ॥

**एतावतालं ननु सूचितेन**

**गुणैर् असाम्यानतिशायनस्य ।**

**हित्वेतरान् प्रार्थयतो विभूतिर्**

**यस्याङ्घ्रि-रेणुं जुषतेऽनभीप्सोः ॥**

**श्रीधर-स्वामी (भावार्थ-दीपिका) : **एतत् प्रपञ्चयति त्रिभिः—एतावतेति । तस्य यद् असाम्यम् अनतिशायनं च गुणैस् साम्यं तद्-आधिक्यं चान्यस्य नास्तीत्य् अस्यार्थस्य ज्ञानम् एतावता सूचितेनैवालं पर्याप्तं कस् तद् विस्तरो वक्तुं शक्नोति । तद् एवाह । इतरान् ब्रह्मादीन् प्रार्थयमानान् हित्वा विभूतिर् लक्ष्मीर् अनभीप्सोर् अपि यस्याङ्घ्रि-रेणुं सेवत इति ॥२०॥

———————————————————————————————————————

**जीव-गोस्वामी (क्रम-सन्दर्भः) : **अथ तस्यानन्त-गुणत्वं दर्शयति—एतावतेति । असाम्यश् चासाव् अनतिशायनश् चेति । गुणैर् असाम्याधिक्यस्य तस्यैतावता विस्तृतेन माहात्म्य-सूचनेनालम्, न प्रयोजनम् अस्तीत्य् अर्थः । तद् एव योजयति—हित्वेति । विभूतिर् बहिरङ्ग-सम्पत्ति-रूपा । यस्य स्वरूप-शक्त्य्-आदिभिः सम्पन्नस्य ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु के ते गुणास् तत्र तान् वक्तुं कः समर्थः? किन्तु एतावता सूचितेनालं यद्-गुणैर् असाम्यं न अतिशायनं यस्य तस्येति । यस्य सम एव नास्ति अधिकः कुतो भविष्यतीत्य् अर्थः । एवम्-भूतस्य यस्यानभीप्सोर् अपि अङ्घ्रि-रेणुं विभूतिर् लक्ष्मीः सर्व-गुण-पूर्णम् अन्विष्यन्ती जुषते सेवते इतरान् ब्रह्मादीन् प्रार्थयमानान् अपि त्यक्त्वा ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **हरेर् अनन्त-शक्तित्वात् तन्-निरूपणं न कोऽपि शक्नुयात् कर्तुं किन्त्वेतावता सूचनेनालं पर्याप्तं, यस्यान् अभीप्सोर् अपि गुणैर् आकृष्टा विभूतिर् लक्ष्मीर् इतरान् । प्रार्थयतोऽपि ब्रह्मादीन् हित्वाङ्घ्रि-रेणुं जुषते सेवते । कीदृशस्येत्य् आह—साम्येति । साम्यातिशय-शून्यस्येत्य् अर्थः । यस्य समः कोऽपि नास्त्य् अधिकस् तु कुत इत्य् अर्थः ॥२०॥

> **॥।**

॥ १.१८.२१ ॥

**अथापि यत्-पाद-नखावसृष्टं**

**जगद् विरिञ्चोपहृतार्हणाम्भः ।**

**सेशं पुनात्य् अन्यतमो मुकुन्दात्**

**को नाम लोके भगवत्-पदार्थः ॥**

**श्रीधर-स्वामी (भावार्थ-दीपिका) : **अथेत्य् अर्थान्तरे । यस्य पाद-नख्हाद् अवसृष्टं निःसृतम् अपि विरिञ्चेनोपहृतं समर्पितम् अर्हणाम्भोऽर्घोदकम् ईश-सहितं जगत् पुनाति । विरिञ्चोपहृतं सेशम् इति च तयोर् अप्य् उपासकत्वम् उक्तम् । तस्मान् मुकुन्द-व्यतिरिक्तः को नाम भगवत्-पदस्यार्थः । स एव सर्वेश्वर इत्य् अर्थः ॥२१॥

———————————————————————————————————————

**जीव-गोस्वामी (क्रम-सन्दर्भः) : **तस्य चानन्त-गुणस्य महत्स्व् अभिव्यक्तत्वं दर्शयति—अथेति । सेशं पुनातीत्य् अत्रेशस्यापि पवित्रीकरणम् अखण्डतम-गुणाधिष्ठानत्वेऽपि तद्-आवेश-खण्डनं ज्ञेयम् ॥२१॥ [परमात्म-सन्दर्भ १७]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथ इत्य् अर्थान्तरे । यत्-पाद-नखावसृष्टं निःसृतम् अपि विरिञ्चेनोपहृतं समर्पितम् अर्हणाम्भः अर्घ्योदकम् ईशो महादेवस् तत्-सहितं सर्वं जगत् पुनाति तस्मान् मुकुन्द-व्यतिरिक्तः को नाम भगवत्-पदस्यार्थः सर्वेश्वरः स एवेत्य् अर्थः । एवं च जगति सर्वोत्कृष्टा लक्ष्मी-ब्रह्म-शिवा एव तत्-पदं सेवमानास् तस्य महोत्कर्ष सूचयन्तीति वाक्यार्थः ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **तस्य सर्वेश्वरत्वाद् एव सर्वान् विहाय लक्ष्मीस् तम् एव सेवत इत्य् आह— अथापीति । विरिञ्चेनोपहृतम् अर्पितम् अर्हणान्तोऽर्घोदकं कर्तृ यस्य पाद-नखाद् अवसृष्टं निर्गतं सत् सेशं सरुद्रं जगत् पुनाति, तस्मान्-मुकुन्दादन्यतमो लोके भगवत्-पदस्यार्थः को नाम? तथा च लक्ष्मी-ब्रह्म-रुद्राणां सर्वोत्कृष्टानां तत्-पद-सेवकत्वात् स एव सर्वेश्वर इति ॥२१॥

> **॥।**

**॥ १.१८.२२ ॥**

**यत्रानुरक्ताः सहसैव धीरा**

**व्यपोह्य देहादिषु सङ्गम् ऊढम् ।**

**व्रजन्ति तत् पारमहंस्यम् अन्त्यं**

**यस्मिन्न् अहिंसोपशमः स्व-धर्मः ॥**

**मध्वाचार्यः (भागवत-तात्पर्यम्) : **परमहंसाश्रमं प्राप्यं सत्यं ब्रह्म ॥२२॥

———————————————————————————————————————

**श्रीधर-स्वामी (भावार्थ-दीपिका) :** **धीराः** सन्तः । **ऊढं** धृतम् । **अन्त्यं** परमाकाष्टापन्नम् । तद् आह—**यस्मिन्न् अहिंसा उपशमश्** च **स्वाभाविको धर्मः** ॥२२॥

———————————————————————————————————————

**कैवल्य-दीपिका :** **को नाम** इति । पुरा कथानां मध्ये । नरेतरं पाशुम् ॥२२॥ [मु।फ। ८.३]

———————————————————————————————————————

**जीव-गोस्वामी (प्रीति-सन्दर्भः, ७५)**: अथ [प्रीतेः] प्रथमोदयावस्थाम् आह—**यत्र** इति । **अन्त्यं** **पारमहंस्यं** भागवत-परमहंसत्वम् । तस्यानुषङ्गिको गुणः **यस्मिन्न्** इति ॥२२॥

———————————————————————————————————————

**जीव-गोस्वामी (क्रम-सन्दर्भः) : **तस्मात् तम् एव भजेद् इत्य् अभिप्रेत्याह_—_यत्रेति । **अन्त्यं पारमहंस्यं** भागवत-परमहंसत्वम्—


> मुक्तानाम् अपि सिद्धानां नारायण-परायणः ।  
> सुदुर्लभः प्रशान्तात्मा कोटिष्व् अपि महामुने ॥ [भा।पु। ६.१४.५] इत्य् उक्तेः ।

**यस्मिन्** यद्-अर्थम् **अहिंसया** मात्सर्यादि-राहित्येन **उपशमो** भगवन्-निष्ठा विधीयत इत्य् अर्थः ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तथा दृश्यमाना मनीषिणोऽप्य् अत्रार्थे प्रमाणम् इत्य् आह—यत्रेति । **ऊढं** धृतम्। **अन्त्यं** परम-काष्ठापन्नम् । **यस्मिन्** व्रजने ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **अत एव धीरास् तं भजन्तीत्य् आह—यत्रेति । **ऊढम्** अनादि-काल-प्राप्तं देहादिषु सङ्गं सहसा ज्ञान-बलेन व्यपोह्य त्यक्त्वा अन्त्यं चतुर्थं, **यस्मिन्** पारमहंस्ये ऽ**हिंसादिः** **स्वाभाविको धर्मः** ॥२२॥

> **॥।**

**॥ १.१८.२३ ॥**

**अहं हि पृष्टोऽर्यमणो भवद्भिर्**

**आचक्ष आत्मावगमोऽत्र यावान् ।**

**नभः पतन्त्य् आत्म-समं पतत्त्रिणस्**

**तथा समं विष्णु-गतिं विपश्चितः ॥**

**श्रीधर-स्वामी (भावार्थ-दीपिका) : **एवं स्वभाग्यम् अभिनन्द्य पारीक्षितोपख्यानं वक्तुम् आह—अहं हीति । हे अर्यमणः हे सूर्यास् त्रयी-मूर्तयः, अत्र यावान् आत्मावगमो मम ज्ञानं तावद् आचक्षे प्रवक्ष्यामि । तथाहि । यथा पक्षिणो नभ आत्म-समं स्व-शक्त्य्-अन्रूपम् एवोत्पतन्ति न कृत्स्नम्, तथा विपश्चितोऽपि विष्णोर् गतिं लीलां समं स्वम् अत्यनुरूपम् एव वदन्तीत्य् अर्थः ॥२३॥

———————————————————————————————————————

**जीव-गोस्वामी (क्रम-सन्दर्भः) : **नन्व् अनन्त-गुणस्य तस्य कथं गुण-गणने प्रवृत्तोऽसि ? तत्राह—अहं हीति ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं स्व-भाग्यम् अभिनन्द्य पारीक्षितोपाख्यानं वक्तुम् आह—अर्यमणः! हे सूर्यास् तत्-तुल्यास् त्रयी-मूर्तयः अत्र यावान् आत्मावगमः मम ज्ञानं तावद् आचक्षे प्रवक्ष्यामि । यथा पक्षिणः आत्म-समं स्व-शक्त्य्-अनुरूपम् एव नभ उत्पतन्ति न तु कृत्स्नं तथा विपश्चितोऽपि विष्णोर् गतिं लीलां समं स्व-मत्य्-अनुरूपम् एव ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : **एवं स्वभाग्यं संश्लाघ्य भगवद् ऐश्वर्यं चोक्त्वाथ शौनक-प्रश्नस्योत्तरञ्चाह—अहं हीति । हे अर्यमणः सूर्य-तुल्याः शौनकादयः! भवद्भिर् यत् पृष्टं तद् अहम् आचक्षे—तत्र यावान्-ममात्मावगमस् तावद् वक्ष्यामि, यथा पतत्रिण आत्म-समं स्व-शक्त्य् अनुरूपम् एव नभ उत्पतन्ति, न तु कृत्स्नं, तथा विपश्चितः समं स्व-बुद्ध्य् अनुरूपम् एव विष्णुगतिं वदन्तीति ॥२३-२४॥

> **॥।**

॥ १.१८.२४ ॥

**एकदा धनुर् उद्यम्य विचरन् मृगयां वने ।**

**मृगान् अनुगतः श्रान्तः क्षुधितस् तृषितो भृशम् ॥**

**श्रीधर-स्वामी (भावार्थ-दीपिका) : **संप्रति कथाम् उपक्षिपति—एकदेति ॥२४॥

———————————————————————————————————————

**जीव-गोस्वामी (क्रम-सन्दर्भः) : **अथ श्री-भगवान् एव स-पार्श्वं नेतुं ब्रह्म-शाप-द्वारा तं विरक्तं सम्पादितवान् । तत्र च श्रीमद्-भागवतं प्रकाशितवान् इति वक्तुं तच्-चरितान्तरम् आह—एकदेत्य् आदिना ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

॥ १.१८.२५ ॥

**जलाशयम् अचक्षाणः प्रविवेश तम् आश्रमम् ।**

**ददर्श मुनिम् आसीनं शान्तं मीलित-लोचनम् ॥**

**श्रीधर-स्वामी (भावार्थ-दीपिका) : **अचक्षाणोऽपश्यन् तं प्रसिद्धम् आश्रमम् । तस्मिंश् च मुनिं शमीकम् ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अचक्षणोऽपश्यन् ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **अचक्षाणो ऽपश्यन्, मुनिं शमीकम् ॥२५॥

> **॥।**

॥ १.१८.२६ ॥

**प्रतिरुद्धेन्द्रिय-प्राण- मनो-बुद्धिम् उपारतम् ।**

**स्थान-त्रयात् परं प्राप्तं ब्रह्म-भूतम् अविक्रियम् ॥**

**मध्वाचार्यः (भागवत-तात्पर्यम्) : **ब्रह्म-भूतं ब्रह्मणि भूतम् । स्वतो-मनः स्थितिर् विष्णौ ब्रह्म-भाव उदाहृतः इति ब्रह्माण्डे ॥२६॥

———————————————————————————————————————

**श्रीधर-स्वामी (भावार्थ-दीपिका) : **प्रतिरुद्धाः प्रत्याहता इन्द्रियादयो येन तम् । अत एवोपरतम् । स्थान-त्रयाच् जाग्रादि-लक्षणात् परं तुरीयं पदं प्राप्तम् । अत एव ब्रम-भूतत्वाद् अविक्रियम् ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मुनिं शमीकम् । स्थान-त्रयात् जाग्रत्-स्वप्न-सुषुप्तितः परं तुरीयं समाधिं प्राप्तम् अत एव ब्रह्म-भूतम् ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **जाग्रदादि-स्थान-त्रयात् परं तुरीयं भूतं सत्यं ब्रह्म प्राप्तम् अनुभवन्तम् इत्य् अर्थः । रुरोर्मृग-विशेंस्येदं रौरवं तेनाजिनेन च छन्नं मुनिं विशुष्यत्तालुः परीक्षित् उदकम् अयाचत ॥२६-२७॥

> **॥।**

॥ १.१८.२७ ॥

**विप्रकीर्ण-जटाच्छन्नं रौरवेणाजिनेन च ।**

**विशुष्यत्-तालुर् उदकं तथा-भूतम् अयाचत ॥**

**श्रीधर-स्वामी (भावार्थ-दीपिका) : **विप्रकीर्णाभिर् जटाभिर् आच्छन्नम् । रुरुर् मृग-विशेषस् तस्य चर्मणा चाच्छन्नम् । विशेषेण शुष्यात्-तालु यस्य सः । तथा-भूतं मुनिम् उदकम् अयाचत ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **रुरुर् मृग-विशेषस् तस्य चर्मणा च आच्छन्नम् ॥२७॥

> **॥।**

॥ १.१८.२८ ॥

**अलब्ध-तृण-भूम्य्-आदिर् असम्प्राप्तार्घ्य-सूनृतः ।**

**अवज्ञातम् इवात्मानं मन्यमानश् चुकोप ह ॥**

**श्रीधर-स्वामी (भावार्थ-दीपिका) : न लब्धं तृणं** तृणासनं **भूम्य्-आद्य्**-उपवेश-स्थानं च येन सः । **न संप्राप्तोऽर्घः सूनृतं** प्रिय-वचनं च येन सः ॥२८॥

———————————————————————————————————————

**जीव-गोस्वामी (क्रम-सन्दर्भः) : **अलब्धेत्य्-आदि । अत्र तस्येदृश-भावो भगवद्-अनुग्रह-मयः श्री-भगवद्-इच्छयैवेति ज्ञेयम्, तस्यैव मेऽघस्य [भा।पु। १.१९.१४] इत्य्-आदि-वक्ष्यमाणात् ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अलब्धेति । “ममातिथ्यम् अनेन किम् अपि न कृतम्” इति **चुकोप** ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : न लब्धं** **तृणम्** आसनाप-भूमिर् दर्शितः स्थलं च येन सः । **न प्राप्तोऽर्घः सूनृतं** प्रिय-वाक्यं च येन सः । “ममातिथ्यं किम् अप्य् अनेन न कृतम्” इत्य् **आत्मानम्** **अवज्ञातं मन्यमानश्** **चुकोप** ॥२८॥

> **॥।**

॥ १.१८.२९ ॥

**अभूत-पूर्वः सहसा क्षुत्-तृड्भ्याम् अर्दितात्मनः ।**

**ब्राह्मणं प्रत्य् अभूद् ब्रह्मन्**[^१५३]** मत्सरो मन्युर् एव च ॥**

[^१५३]:
    ‘प्रत्य् अभूत् तस्यऽ,ऽप्रत्य् अभूद् राज्ञःऽ इति पाठौ ।


**मध्वाचार्यः (भागवत-तात्पर्यम्) :**अप्रीतिर् मद्-वशो नायम् इति मत्सर ईरित इति नाम-महोदधौ ॥२९॥

———————————————————————————————————————

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **मत्सरस् तद्-उत्कर्षासहनम् ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : **तस्य ब्राह्मणं प्रति मत्सरः परोत्कर्षासहनं, मनुः क्रोधश् चाभूत् यो ब्राह्मणे कदापि पूर्वं न भूतः । अयं भावः—न चैतद्-विकर्म परीक्षितः कदापि सम्भवति, किन्तु श्री-भागवत-प्रचारणाय तेन शुक-महिम-ख्यातये प्रियस्य तस्य स्वान्तिकानयनाय च भगवतैव तथा रचितम् । तस्यैव मेऽघस्य [भा।पु। १.१९.१४] इत्य्-आदि-तद्वाक्याद् इति ॥२९॥

> **॥।**

॥ १.१८.३० ॥

**स तु ब्रह्म-ऋषेर् अंसे गतासुम् उरगं रुषा ।**

**विनिर्गच्छन् धनुष्-कोट्या निधाय पुरम् आगतः**[^१५४]** ॥**

[^१५४]:
    ‘आगतःऽ इति पाठः ।


**श्रीधर-स्वामी (भावार्थ-दीपिका) : **गतासु मृतम् । धनुष्-कोट्या चापाग्रेण ॥३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धनुष्कोट्या धनुर् अग्रेण निधायेति । भो ब्रह्मन्! त्वयाहम् अतिथिर् यथा साधु-संमानितस् तथा त्वाम् अप्य् अनया सुकुमार-मालया सम्मानयामीति भावः ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **गतासुं मृतम् ॥३०॥

> **॥।**

॥ १.१८.३१ ॥

**एष किं निभृताशेष- करणो मीलितेक्षणः ।**

**मृषा-समाधिर् आहोस्वित् किं नु स्यात् क्षत्र-बन्धुभिः ॥**

**श्रीधर-स्वामी (भावार्थ-दीपिका) : **सर्प-निधाने राज्ञोऽभिप्रायम् आह । एष किं प्रत्याहृत-सर्वेन्द्रियः सन् मीलितेक्षणः स्थितो यद् वा, क्षत्र-बन्धुभिर् आगतैर् गतैर् वा किं नु स्याद् इत्य् अवज्ञया मृषा-समाधिः सन्न् इति जिज्ञासयेत्य् अर्थः ॥३१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **निर्गमन-समये राजा परामृशति एष इति । निभृताशेष-करणः प्रत्याहृत-सर्वेन्द्रियः । अतः सत्य-समाधिकः आहो स्विन् मृषा समाधिस् तत्र हेतुः किं न्व् इति । अत्र राज्ञो विकर्मेदम् अभाग्योत्थं न ज्ञेयं किन्तु तं शीघ्रं स्व-पार्श्वं नेतुं ब्रह्म-शाप-द्वारा विरक्तं विधाय शुकदेवेन सङ्गतं कृत्वा तत्र श्री-भागवत-रूपेण स्वयम् आविर्भूय जगद् उद्धर्तुं च कलौ जनिष्यमाणान् अपि कांश्चन भक्तान् स्व-कृतां रासादि-लीलाम् आस्वदयितुं च भगवत एवेयम् इच्छेति मनीषिण आहुः । तस्यैव मेऽघस्येत्य् आदि वक्ष्यमाणात् । मच्-छुद्ध-भक्तस्य दैवाद् विकर्मापि शुभोदर्कम् एवेति ज्ञापयितुं—


> यदा यदा हि धर्मस्य ग्लानिर् भवति भारत ।   
> अभ्युत्थानम् अधर्मस्य तदात्मानं सृजाम्य् अहम् ॥ [गीता ४.६] 

इति श्री-भागवत-रूपेण स्वाविर्भावे कारणाभासं चोत्थापयितुं भगवतैव तस्य तथा भाव उद्भावितः । न च तस्य स्वप्नेऽपि स स्वभावः अभूत-पूर्वम् इत्य् उक्तेः । न च दैवाद् अभाग्य-विशेषोत्थोऽयं तात्कालिको भावस् तत्-फलस्य शुक-समागम-महाभाग्यस्य अनुपपत्तेः । पिपासातिशय एव हेतुर् इति वाच्यम्, तत्-क्षणानन्तरम् एव जलम् अपीतवत एवानुताप-शत-विदीर्यमाणस्य गृहागतस्य सद्य एव प्रायोपवेशात् । इत्य् एवं च जन्मनि मरणे च ब्रह्म-तेजसो मध्य-वयसि कालस्य च निर्जयात् तस्य राज्ञो भगवत्-कृपा-महा-बलवत्त्वं साधारणम् एव द्रष्टव्यम् ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : **मृत-सर्प-निक्षेपे राज्ञो भावम् आह—एष किम् इति । निभृताशेषकरणः प्रत्याहृत-निखिलेन्द्रियः सन्-निमीलितेक्षण आहोस्वित् क्षत्रबन्धुं मां वीक्ष्य मृषा-समाधिः सन्न् इति विजिज्ञासया तन्-निक्षेप इत्य् अर्थः ॥३१॥

> **॥।**

॥ १.१८.३२ ॥

**तस्य पुत्रोऽतितेजस्वी विहरन् बालकोऽर्भकैः ।**

**राज्ञाघं प्रापितं तातं श्रुत्वा तत्रेदम् अब्रवीत् ॥**

**श्रीधर-स्वामी (भावार्थ-दीपिका) : **तस्य पुत्रः शृङ्गी-नामा । अतितेजस्वी तपो-बल-संपन्नः । अघं दुःखम् । तत्र अर्भक-मध्ये ॥३२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्य पुत्रः शृङ्गी ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **तस्य पुत्रः शृङ्गी नाम, अघमवज्ञां प्रापितम् ॥३२॥

> **॥।**

॥ १.१८.३३ ॥

**अहो अधर्मः पालानां पीव्नां बलि-भुजाम् इव ।**

**स्वामिन्य् अघं यद् दासानां द्वार-पानां शुनाम् इव ॥**

**श्रीधर-स्वामी (भावार्थ-दीपिका) : **पलानां राज्ञाम् । पीव्नां पुष्टानाम् । अधर्मम् एव निर्डिशति । स्वामिनि दासानां यद् अघं पापाचरणं बलि-भुजां काकानाम् इव शुनाम् इव चेति ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पालानां राज्ञाम् । पीव्नां पुष्टानाम् । बलि-भुजां काकानाम् ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **पालानां राज्ञां पीव्नां पुष्टानां बलि-भुजां काकानाम् ॥३३॥

> **॥।**

॥ १.१८.३४ ॥

**ब्राह्मणैः क्षत्र-बन्धुर् हि द्वार-पालो**[^१५५]** निरूपितः ।**

[^१५५]:
    ‘गृह-पालःऽ इति पाठः ।


**स कथं तद्-गृहे द्वाः-स्थः सभाण्डं भोक्तुम् अर्हति ॥**

**श्रीधर-स्वामी (भावार्थ-दीपिका) : **दासत्वं दर्शयति—ब्राह्मणैर् इति । स-भाण्डं भाण्डे एव स्थितम् ॥३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गृह-पालः श्वा गृहं प्रविश्य स-ब्ःआण्डं भाण्ड-सहितं घृतादि वस्तु । तेन राज्ञां मुनीनाम् आश्रम-मध्ये सहसा प्रवेशे तत्र जलादि-प्रार्थने च का योग्यतेति भावः ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **दासत्वम् एवाह—ब्राह्मणैः क्षत्र-बन्धुर् द्वार-पालः श्वा निरूपितः, स कथं तद्-गृहे प्रविश्य स-भाण्डं घृतादि वस्तु भोक्तुम् अर्हति? ॥३४॥

> **॥।**

॥ १.१८.३५ ॥

**कृष्णे गते भगवति शास्तर्य् उत्पथ-गामिनाम् ।**

**तद् भिन्न-सेतून् अद्याहं शास्मि पश्यत मे बलम् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **तत्-तद्-अनन्तरम् । अहं शास्मि दण्डयामि ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : **यद्यप्य् उत्पथ-शास्ता कृष्णोऽधुना प्रत्यक्षो नास्ति, तथापि तदीयत्वाद् अहम् एव दण्डयामीत्य् आह—कृष्णे इति ॥३५॥

> **॥।**

॥ १.१८.३६ ॥

**इत्य् उक्त्वा रोष-ताम्राक्षो वयस्यान् ऋषि-बालकान्**[^१५६]** ।**

[^१५६]:
    ‘ऋषि-बालकःऽ इति पाठः ।


**कौशिक्य्-आप उपस्पृश्य वाग्-वज्रं विससर्ज ह ॥**

**मध्वाचार्यः (भागवत-तात्पर्यम्) : **कौशिकी कुश-पाणिः ॥३६॥

———————————————————————————————————————

**श्रीधर-स्वामी (भावार्थ-दीपिका) : **इति **वयस्यान् उक्त्वा रोषेण ताम्रे अक्षिणी** यस्य सः । **कौशिकी** नदी तस्या **अपः** । सन्धिर् आर्षः । वाग्-वज्रं शापम् ॥३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वयस्यान् उक्त्वा । **कौशिक्याप** इति सन्धिर् आर्षः ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **वयस्यान् इत्य् उक्त्वा कोशिक्या अप उपस्पश्याचम्य । सन्धिर् आर्षः ॥३६॥

> **॥।**

॥ १.१८.३७ ॥

**इति लङ्घित-मर्यादं तक्षकः सप्तमेऽहनि ।**

**दङ्क्ष्यति स्म कुलाङ्गारं चोदितो मे तत-द्रुहम् ॥**

**श्रीधर-स्वामी (भावार्थ-दीपिका) : **इत्य् एवं सर्प-निक्षेपेण । दङ्क्ष्यति भक्षयिष्यति । पाठान्तरे[^१५७] भस्मी-करिष्यति ।स्मेति पाद-पूरणे । कुलस्याङ्गार-तुल्यम् । मे मया । ततेति ह्रस्वत्वम् आर्षम् ॥३७॥

[^१५७]:
    ‘धक्ष्यति स्मऽ इत्य् एवं-रूपे ।


———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इति यतो मत्-पितुर् देहे मृत-सर्पो निक्षिप्तस् तस्माज् जीवन्न् एव सर्प-श्रेष्ठस् तक्षकस् तं दङ्क्ष्यति भक्षयिष्यति । धक्ष्यतीति पाठे भस्मी-करिष्यति । मे मया प्रेरितः । तत-द्रुहं तात-द्रुहम् ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : **इति यो मत्-पितुर् गले मृतोरगो निक्षिप्तः, स एव जीवन् तक्षको भूत्वा । तं कुलाङ्गारं राजानं धक्ष्यति भस्मीकरिष्यति, स्मेति पादपूर्तौ ॥३७॥

> **॥।**

॥ १.१८.३८ ॥

**ततोऽभ्येत्याश्रमं बालो गले सर्प-कलेवरम् ।**

**पितरं वीक्ष्य दुःखार्तो मुक्त-कण्ठो रुरोद ह ॥**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गले इत्य् अलुक् समासः ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : **गले-सर्पेत्य् अलुक् समासः ॥३८–३९॥

> **॥।**

॥ १.१८.३९ ॥

**स वा आङ्गिरसो ब्रह्मन् श्रुत्वा सुत-विलापनम् ।**

**उन्मील्य शनकैर् नेत्रे दृष्ट्वा चांसे मृतोरगम् ॥**

**श्रीधर-स्वामी (भावार्थ-दीपिका) : **गले सर्प-कलेवरं यसेत्य् उल्क्-समासः । मुक्त-कण्ठः उच्चैर् इत्य् अर्थः ॥३९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

॥ १.१८.४० ॥

**विसृज्य पुत्रं पप्रच्छ**[^१५८]** वत्स कस्माद् धि रोदिषि । \
केन वा तेऽप्रतिकृतम्**[^१५९]** इत्य् उक्तः स न्यवेदयत् ॥४०॥**

[^१५८]:
    ‘तं च पप्रच्छऽ इति पाठः ।


[^१५९]:
    ‘तेऽप्य् अकृतम्ऽ,ऽते विप्रकृतम्ऽ,ऽतेऽपकृतम्ऽ इति पाठाः ।


**श्रीधर-स्वामी (भावार्थ-दीपिका) : **तं सर्पं विसृज्य । केनोपकारः कृतः ॥४०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **विसृज्य सर्पं स्वांसादपनीय ॥४०॥

> **॥।**

॥ १.१८.४१ ॥

**निशम्य शप्तम् अतद्-अर्हं नरेन्द्रं **

**स ब्राह्मणो नात्मजम् अभ्यनन्दत् ।**

**अहो बतांहो महद् अद्य ते कृतं **

**अल्पीयसि द्रोह उरुर् दमो धृतः ॥**

**श्रीधर-स्वामी (भावार्थ-दीपिका) : **अनभिननदन-वाक्यम् अहो इत्य्-आदि । बत कष्ठम् । ते त्वया महत् पापं कृतम् । द्रोहे अपराधे । दमो दण्डः ॥४१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अतद्-अर्हं शापायोग्यम् । अनभिनन्दन-वाक्यम् आह—अहो इति । दमो दण्डः ॥४१॥

———————————————————————————————————————

**बलदेव-विद्यभूषणः (वैष्णवानन्दिनी) : **अतद् अर्हं शापायोग्यम् । अनभिनन्दन-प्रकारम् आह—अहोवतेत्य् अतिखेदे । अरे अज्ञ! त्वया महद् अंहः पापं कृतं यद् अल्पीयस्यत्य् अल्पे द्रोहेऽपराधे उरुर्महान् दण्डो धृतोऽर्पितः ॥४१॥

> **॥।**

॥ १.१८.४२ ॥

**न वै नृभिर् नर-देवं पराख्यं **

**सम्मातुम् अर्हस्य् अविपक्व-बुद्धे ।**

**यत्-तेजसा दुर्विषहेण गुप्ता **

**विन्दन्ति भद्राण्य् अकुतोभयाः प्रजाः ॥**

**श्रीधर-स्वामी (भावार्थ-दीपिका) : **परो विष्णुर् इत्य् आख्या ख्यातिर् यस्य तं नर-देवम् । नृभिः संमातुं समं द्रष्टुम् ॥४२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **परो विष्णुर् इत्य् आख्या ख्यातिर् यस्य तं नृभिः संमातुं समं द्रष्टुम् ॥४२॥

———————————————————————————————————————

**बलदेव-विद्यभूषणः (वैष्णवानन्दिनी) : **हे अपक्वबुद्धे! परो विष्णुर् इत्य् आख्या यस्य तं विष्ण्वोविष्ट-नर-देवं सं-मातुम् अन्य-नरैस् तुल्यं द्रष्टुम् अर्हसि, तथा स न द्रष्टव्य इत्य् अर्थः । कुत इत्य् अत्राह—यत्-तेजसेति ॥४२॥

> **॥।**

॥ १.१८.४३ ॥

**अलक्ष्यमाणे नर-देव-नाम्नि **

**रथाङ्ग-पाणाव् अयम् अङ्ग लोकः ।**

**तदा हि चौर-प्रचुरो विनङ्क्ष्यत्य् **

**अरक्ष्यमाणोऽविवरूथवत् क्षणात् ॥**

**श्रीधर-स्वामी (भावार्थ-दीपिका) :** अलक्ष्यमानोऽदृश्यमाने । अविवरूथवन् मेष-सङ्घवत् ॥४३॥

———————————————————————————————————————

**जीव-गोस्वामी (क्रम-सन्दर्भः) : **अलक्ष्येति _। _तदा हि तदैवेत्य् अर्थः ॥४३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अलक्ष्यमाणे अदृश्यमाने । अविवरूथवत् मेषा-सङ्घवत् ॥४३॥

———————————————————————————————————————

**बलदेव-विद्यभूषणः (वैष्णवानन्दिनी) : **अलक्ष्यमाणेऽदृश्यमाने सति । अवि-वरूथवत् मेष-समूहवत् ॥४३॥

> **॥।**

॥ १.१८.४४ ॥

**तद् अद्य नः पापम् उपैत्य् अनन्वयं **

**यन् नष्ट-नाथस्य वसोर् विलुम्पकात् ।**

**परस्परं घ्नन्ति शपन्ति वृञ्जते **

**पशून् स्त्रियोऽर्थान् पुरु-दस्यवो जनाः ॥**

**श्रीधर-स्वामी (भावार्थ-दीपिका) : नष्टोनाथो** यस्य लोकस्य तस्य **वसोर्** वसुनो धनस्य **विलुम्पकाद्** अपहर्तुश् चोरादेर् हेतोर् यत् **पापं** भविष्यति तद् अस्मान् निमित्तत्वाद् अस्मान् उपैष्यति । **अनन्वयं** संबन्ध-शून्यम् एव । तद् एव पापं दर्शयति—परस्परम् इति । **शपन्ति** परुषं वदन्ति । पश्व्-आदीन् **वृञ्जते**ऽपहरन्ति । **पुरु-दस्यवश्** चोर-बहुलाः ॥४४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : नष्टो नाथो** यस्य तस्य लोकस्य **वसोर्** वसुनो धनस्य **विलुम्पकाद्** अपहर्तुश् चौराद् धेतोर् यत् **पापं** भविष्यति तद् अस्मन्-निमित्तत्वाद् अस्मान् उपैष्यति । **अनन्वयं **सम्बन्ध-शून्यम् एव । तद् एव पापं दर्शयति—परस्परम् इति । विशेषम् आह—**वृञ्जते** अपहरन्ति ॥४४॥

———————————————————————————————————————

**बलदेव-विद्यभूषणः (वैष्णवानन्दिनी) : **नष्टौ नाथो यस्य तस्य लोकस्य वसोर् वसुनो धनस्य विलुम्पकाद् अपहर्तुश् चौराद्-धेतोर् यत् पापं स्यात्-तत्तोऽस्मन् उपैति, अस्मद्-धेतुकत्वाद् अष्मान् आगतं विद्धीत्य् अर्थः । अनन्वयं साक्षात्-सम्बन्ध-शून्यं पापम् आह—पुरुदस्यवः प्रचुर-चौरा जनाः परस्परं घ्नन्तीत्य्-आदि शपन्ति निष्ठुरं भाषम्भे, बृञ्जतेऽपहरन्ति ॥४४॥

> **॥।**

॥ १.१८.४५ ॥

**तदार्य-धर्मः प्रविलीयते नृणां **

**वर्णाश्रमाचार-युतस् त्रयीमयः ।**

**ततोऽर्थ-कामाभिनिवेशितात्मनां **

**शुनां कपीनाम् इव वर्ण-सङ्करः ॥**

**श्रीधर-स्वामी (भावार्थ-दीपिका) : **आर्य-धर्मः सदाचारः । शुनां कपीनाम् इवार्थ-कामयोर् एवाभिनिवेशित-चित्तानाम् ॥४५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आर्य-धर्मः सदाचारः ॥४५॥

———————————————————————————————————————

**बलदेव-विद्यभूषणः (वैष्णवानन्दिनी) : **आर्यधर्मः सदाचारः ॥४५॥

**॥।**

॥ १.१८.४६ ॥

**धर्म-पालो नर-पतिः स तु सम्राड् बृहच्-छ्रवाः ।**

**साक्षान् महा-भागवतो राजर्षिर् हय-मेधयाट् ।**

**क्षुत्-तृट्-श्रम-युतो दीनो नैवास्मच्-छापम् अर्हति ॥**

**श्रीधर-स्वामी (भावार्थ-दीपिका) : **एवं राज-मात्रस्य शापानर्हत्वम् उक्त्वा प्रस्तुतं विशेषम् आह—धर्म-पाल इति सार्धेन । **हय-मेध-याड्** अश्वमेध-याजी । नन्व् एवं-भूतश् चेत् तत् कुतोऽपकृतवांस् तत्राह—क्षुत्-तृड् इति । स्वागत-प्रश्नाभावेनावज्ञातः प्रत्युत शापं कथम् अर्हतीत्य् अर्थः ॥४६॥

———————————————————————————————————————

**जीव-गोस्वामी (क्रम-सन्दर्भः) : **धर्म-पाल इति । व्यवहारतोऽपि महान् इत्य् आह—हयमेधयाड् इति ॥४६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं राज-मात्रस्य शापानर्हत्वम् उक्त्वा प्रस्तुतेऽतिविशेषम् आह—धर्म-पाल इति ॥४६॥

———————————————————————————————————————

**बलदेव-विद्यभूषणः (वैष्णवानन्दिनी) : **एवं नृप-मात्रस्य पापान् अर्हताम् अभिधाय प्रस्तुतेऽतिविशेषम् आह—धर्मेति सार्धकेन ॥४६॥

> **॥।**

॥ १.१८.४७ ॥

**अपापेषु स्व-भृत्येषु बालेनापक्व-बुद्धिना ।**

**पापं कृतं तद् भगवान् सर्वात्मा क्षन्तुम् अर्हति ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **अस्य महा-पापस्यान्यत् प्रायश्चित्तम् अदृष्ट्वा पापम् आवेदयन् भगवन्तं प्रार्थयते—अपापेष्व् इति ॥४७॥

———————————————————————————————————————

**जीव-गोस्वामी (क्रम-सन्दर्भः) : **सर्वात्मेति । अत्र महतोऽपि तद्-आत्मकत्वात् तद्-द्वारा क्षमापणं युक्तम् एवेत्य् अर्थः ॥४७॥

———————————————————————————————————————

**बलदेव-विद्यभूषणः (वैष्णवानन्दिनी) : **एतद्-भक्तापचार-लक्षणं महत् पापं दुर्बोध-विधित्सितः कृष्णश् चेत् क्षमेत, तदास्माकं निस्तारो, नान्यथेत्य् आह—अपापेष्व् इति । भृत्येषु सेवकेषु सर्वात्मास्माकं च हृद्वर्ती ॥४७॥

> **॥।**

॥ १.१८.४८ ॥

**तिरस्कृता विप्रलब्धाः शप्ताः क्षिप्ता हता अपि ।**

**नास्य तत् प्रतिकुर्वन्ति तद्-भक्ताः प्रभवोऽपि हि ॥**

———————————————————————————————————————

**श्रीधर-स्वामी (भावार्थ-दीपिका) : **राजा चेत् प्रतिशापं दद्यात् तर्हि निष्कृतिर् भवेद् अपि तत् तु न संभवति तस्य महा-भागवतत्वाद् इत्य् आह । तिरस्-कृता निन्दिताः । विप्रलब्धाः वञ्चिताः । क्षिप्ता अवज्ञाताः । हतास् ताडिताः । अस्य तिरस्-कारादि-कर्तुः । न तत् प्रतीकारं कुर्वन्ति । तद्-भक्ता विष्णु-भक्ताः । प्रभवः समर्था अपि ॥४८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **राजा चेत् प्रतिशापं दद्यात् तर्हि निष्कृतिर् भवेद् अपि तत् तु न सम्भवति तस्य महा-भागवतत्वाद् इत्य् आह—तिरस्कृता निन्दिताः । विप्रलब्धा वञ्चिताः । क्षिप्ता अवज्ञाताः । हतास् ताडिताः । प्रभवः समर्था अपि । अस्य तिरस्कारादि-कर्तुर् न तत्-प्रतीकारं कुर्वन्ति ॥४८॥

———————————————————————————————————————

**बलदेव-विद्यभूषणः (वैष्णवानन्दिनी) : **परीक्षिच्-चेद् अस्मभ्यं शपेत्-तदा तन्-निष्कृतिः स्याच् च तस्य भक्तत्वान् न सम्भवतीत्य् आह—तिरस्कृत निन्दिताः विप्र-लब्धा वञ्चिताः क्षिप्ता अवज्ञाताः हतास् ताडिताश् चापि तद्-भक्ता अस्य तिरस्कारादि-कर्तुर् न प्रतिकुर्वन्ति ॥४८॥

> **॥।**

॥ १.१८.४९ ॥

**इति पुत्र-कृताघेन सोऽनुतप्तो महा-मुनिः ।**

**स्वयं विप्रकृतो राज्ञा नैवाघं तद् अचिन्तयत् ॥**

**श्रीधर-स्वामी (भावार्थ-दीपिका) : **विप्रकृतोऽपकृतः । अघम् अपराधम् ॥४९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यद् विप्रकृतस् तिरस्कृतस् तत् तिरस्करणे अघम् अपराधं न अभावयत् ॥४९॥

———————————————————————————————————————

**बलदेव-विद्यभूषणः (वैष्णवानन्दिनी) : **विप्रकृतोऽपकृतः नाचिन्तयत् नामन्यत ॥४९॥

> **॥।**

॥ १.१८.५० ॥

**प्रायशः साधवो लोके परैर् द्वन्द्वेषु योजिताः ।**

**न व्यथन्ति न हृष्यन्ति यत आत्मागुणाश्रयः ॥**

**श्रीधर-स्वामी (भावार्थ-दीपिका) : **युक्तं चैतद् इत्य् आह—प्रायश इति । द्वन्द्वेषु सुख-दुःखादिषु । अगुणाश्रयः सुख-दुःखाद्य्-आश्रयो न भवति ॥५०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **युक्तं चैतद् इत्य् आह—प्रायश इति । द्वन्द्वेषु सुख-दुःखादिषु । अगुणाश्रयः प्राकृत-सुख-दुःखाद्य्-आश्रयो न भवति ॥५०॥

———————————————————————————————————————

**बलदेव-विद्यभूषणः (वैष्णवानन्दिनी) : **युक्तञ्चैतद् इत्य् आह—प्रायश इति । द्वन्द्वेषु सुख-दुःखादिषु यत आत्मा जीवोऽगुणाश्रयस् तत्त्वतो द्वन्द्वाश्रयो न भवतीति ॥५०॥

> \


इति श्री-वैष्णवानन्दिन्यां  प्रथम-स्कन्ध-टिप्पन्यामष्टादशोऽध्यायः ॥१८॥

**॥।**

इति श्रीमद्-भागवते महा-पुराणे प्रथम-स्कन्धे

विप्र-शापोपलम्भनं नाम

अष्टादशोऽध्यायः

॥१८॥

**॥।**

> (१.१९)


## अथोनविंशतितमोऽध्यायः


### परीक्षितो गङ्गा-तटे प्रायोपवेशनम्, ऋषि-समागमः, शुकागमनम्, राज्ञः प्रश्नश् च ।

॥ १.१९.१ ॥

**सूत उवाच—**

**मही-पतिस् त्व् अथ तत्-कर्म गर्ह्यं**

**विचिन्तयन्न् आत्म-कृतं सुदुर्मनाः।**

**अहो मया नीचम् अनार्य-वत् कृतं**

**निरागसि ब्रह्मणि गूढ-तेजसि ॥**

**श्रीधर-स्वामी (भावार्थ-दीपिका) :**

प्रायोपविष्टे गङ्गायां राज्ञि योगि-जनावृते । \
शुकस्यागमनं तत्र प्रोक्तम् एकोनविंशके ॥

स्व-कृतं तत्-कर्म मुनि-स्कन्धे सर्प-प्रक्षेपणं गर्ह्यं निन्द्यं चिन्तयन् सुदुर्मना जातः । चिन्ताम् एवाह साधार्भ्याम्—अहो इति । नीचं पापम् । अमीवम् इति पाठे स एवार्थः । ब्रह्मणि ब्राह्मणे । गूडं गुप्तं तेजो यस्य तस्मिन् ॥ ॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

राजानुतप्य निर्विद्य कृते प्रायोपवेशने ।

ऊनविंशे मुनीन्द्राणां सदसि श्री-शुकागमः ॥

अथ स्व-गृहागमन-काले एव सुदुर्र्मना अभूत् । चिन्ताम् आह सार्धं द्वाभ्याम् । नीचं निन्द्यं कर्म । अमीवम् इति पाठे पापम् । ब्रह्मणि ब्राह्मणे ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

नृपेऽनुतप्य निर्विद्य प्राय-भृत्यूनविंशके । \
आजग्मुर् मुनयस् तत्र ततः श्री-बादरायणिः ॥ \


अथ गृहागम-काले एव राज्ञश् चिन्ताम् आह—महीति सार्ध-द्वयेन । तत्-कर्म तद् अंसे सर्प-निक्षेप-रूपं गर्ह्यं निन्द्यं, सुदुर्मना बभूवेति शेषः ॥१॥

**॥।**

॥ १.१९.२ ॥

**ध्रुवं ततो मे कृत-देव-हेलनाद्**

**दुरत्ययं व्यसनं नाति-दीर्घात् ।**

**तद् अस्तु कामं ह्य् अघ-निष्कृताय मे**

**यथा न कुर्यां पुनर् एवम् अद्धा ॥**

**श्रीधर-स्वामी (भावार्थ-दीपिका) : **कृतं यद् देव-हेलनम् ईश्वरावज्ञा-पापम् इत्य् अर्थः । तस्मान् मे व्यसनं भविष्यति तत् तु नातिदीर्घात् कालाद् अचिराद् एवास्तु तत्राप्य् अद्धा साक्षान् ममैव न पुत्रादि-द्वारेणेति प्रार्थना । कामम् असङ्कोचतः । एवं प्रार्थनायाः प्रयोजनम् । अघस्य निष्कृताय प्रायश्चित्ताय । यथा पुनर् एवं न कुर्याम् इति ॥२॥

———————————————————————————————————————

**सनातन गोस्वामी (दिग्-दर्षिनी) :** **नातिदीर्घाद्** अचिराद् **एवास्तु** तत्रापि **अद्धा** साक्षात् न पुत्रादि-द्वारेणेत्य् अस्यार्थः ॥२॥ (बृ।भा। २.१.३०)

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अद्धा साक्षात् देवास् तु, न तु पुत्रादि-द्वारेण ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : **यद्-ब्राह्मणावज्ञान-रूपं कर्म कृतं तद् एव देवस्य हरेर् हेलनं ततो हेतोर् दुरत्ययं दुष्परिहरं व्यसनं दुःखं नातिदीर्घाद् अधुनैव मे भविष्यति । तद् अप्य् अद्धा साक्षाद् एव, न तु पुत्रादि-द्वारा, तद्-व्यसनं मेऽघ-निष्कृताय कामं यथेष्टम् अस्तु, यथा पुनर् एवम् अघम् अहं न कुर्याम् ॥२॥

> **॥।**

॥ १.१९.३ ॥

**अद्यैव राज्यं बलम् ऋद्ध-कोशं**

**प्रकोपित-ब्रह्म-कुलानलो मे।**

**दहत्व् अभद्रस्य पुनर् न मेऽभूत्**

**पापीयसी धीर् द्विज-देव-गोभ्यः ॥**

**श्रीधर-स्वामी (भावार्थ-दीपिका) : **एवं साक्षात् स्वस्यैव व्यसनं संप्रार्थ्य ततः प्राग् एव किंचित् प्रार्थयते । अद्यैव मे राज्यादि दहतु प्रकोपितं ब्रह्म-कुलम् एवानलः । पुनर् द्विजादीन् पीडयितुं धीर् मे मा भून् न भवेद् इत्य् अर्थः ॥३॥

———————————————————————————————————————

**जीव-गोस्वामी (क्रम-सन्दर्भः) : **अद्यैवेति । दहतु मे मत्तः सकाशाद् दग्धवद् अपयात्व् इत्य् अर्थः । राज्यादाव् अपरेषां द्विजादीनां सद्-भावेन तथाभिप्रेतुम् अयुक्तत्वात् ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **द्विज-देवता दुःखयितुं धीर् न मे अभूत् न भवेत् ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : **व्यसनं सञ्चिन्त्य ततः पूर्वं तन्-निष्कृति प्रार्थयते—प्रकोपितो ब्रह्म-कुल-रूपोऽनलोऽद्यैव मे राज्यादीन् दहतु । अभद्रस्य मे पुनः पापीयसी धीर् न भवेत् द्विजादीन् अवज्ञातुम् ॥३॥

> **॥।**

॥ १.१९.४ ॥

**स चिन्तयन्न् इत्थम् अथाशृणोद् यथा**

**मुनेः सुतोक्तो निरृतिस् तक्षकाख्यः।**

**स साधु मेने न चिरेण तक्षका-**

**नलं प्रसक्तस्य विरक्ति-कारणम् ॥**

**श्रीधर-स्वामी (भावार्थ-दीपिका) : **इत्थं चिन्तयन् स राजा मुनेः सुतेनोक्तः सप्तमेऽहनि निरृतिर् मृत्युर् यथा भविष्यति तथाशृणोत् । शमीक-प्रेषित-शिष्याच् छ्रुत्वा च स तक्षकस्य विषाग्निं साधु मेने । यतो विषयेषु प्रसक्तस्य विरक्ति-कारणम् ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मुनेः सुतेनोक्तः सप्तमेऽहनि तक्षकाख्यो निरृतिर् मृत्युर् यथा भविष्यति तथा अशृणोत्—शमीक-प्रेषिताच् छिष्यात् गौर-मुखात् । यथा—भो राजन् ! अज्ञानेन बालकेन दत्तम् अभिशापं श्रुत्वा मुहुर् अनुतप्तस् तं च सन्तर्ज्यास्मद्-गुरुः प्रतीकारम् अपश्यन् । खिद्यन् त्वयि कारुण्य-पूर्णो मां प्राहिणोत् । राजा ज्ञात्वा पर-लोकार्थं किम् अपि यतताम् इत्य् एतद् अर्थम् । इत्य् उक्त्वा गते तस्मिन् राजा स्वापराधं क्षमयन् तत्र जिगमिषुर् अपि मुनेर् जनिष्यमाणं लज्जा-सङ्कोचादिकं स्वस्य च शापान्तान् इच्चां विचार्य न जगाम । यतः स तक्षकस्य वियाग्निं साधु मेने । कीदृशम् ? विषये प्रयुक्तस्य मम विषक्ति-कारणम् ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **स राजा इत्थं चिन्तयन् मुनेः सुतेनोक्तः सप्तमे ऽहनि तक्षकाख्यो निरृतिर् मृत्युर् यथा भविष्यति, तथाशृणोत् । हे राजन्! मत्सुतो बालस्तुभ्यम् अशपत्, स मया तिरस्कृतः, किन्तु तच्-छापस्य दुर्निवारत्वात्-त्वया परलोकोपायो विचारणीय इति शमीकेन प्रेषिताच्-छिष्यात् श्रुतवानित्य् अर्थः । स्व-दोष-क्षमणाय मुनेर् अन्तिकं जिगमिषुर् अपि तस्य सङ्कोचं शाप-मोक्षणञ्चान् इच्छन् न जगाम, किन्तु न चिरेण शीघ्रतयैव तद्-विषाग्निं साधु मेने, यतो राज्ये प्रसक्तस्य स्वस्य विरक्ति-कारणम् इति । यो मां कृपालुर् ब्रह्मास्त्रानलाद् गर्भेऽरक्षत् तं विस्मृत्य राज्ये सक्तं मां धिग् अस्तु । तस्मात् सर्वं विहाय तम् एव सम्भावयिष्यानीति निरधारयद् इत्य् अर्थः ॥४॥

> **॥।**

॥ १.१९.५ ॥

**अथो विहायेमम् अमुं च लोकं**

**विमर्शितौ हेयतया पुरस्तात्।**

**कृष्णाङ्घ्रि-सेवाम् अधिमन्यमान**

**उपाविशत् प्रायम् अमर्त्य-नद्याम् ॥**

**श्रीधर-स्वामी (भावार्थ-दीपिका) : **अथो अनन्तरम् उभौ लोकौ पुरस्ताद् राज्य-मध्य एव हेयतया विचारितौ विहाय श्री-कृष्णाङ्घ्रि-सेवाम् एवाधिमन्यमानः सर्व-पुरुषार्थादिकां जानन् प्रायम् अनशनं तस्मिन्न् इत्य् अर्थः । तत्-सङ्कल्पेनोपविशद् इति यावत् । यद् वा प्रायं प्रकृष्टम् अयनं शरणं यथा भवति तथा ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इमम् आमुं च लोकं विहाय । कुतः ? पुरस्तात् शापात् पूर्वम् एव हेयतया उभौ विमर्शितौ विचारितौ । अतः अधि सर्व-पुरुषार्थाधिकां मन्यमानः प्रायम् अनशनं प्रत्युपविशत् सङ्कल्पेनोपाविवेश ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : **तदेव् आह—अथो तद् अन्तरम् एव इमम् अमुं चोभौ लोकौ पुरस्तात् शापात् प्राग् एव हेयतया विमर्शितौ विहाय प्रायम् अनशनं प्रत्युपाविशत् सङ्कल्पेनोप विवेश । अमर्त्यनद्यां श्री-गङ्गायां । कीदृशः? कृष्णस्याङ्घ्रि-सेवाम् एवाभिमन्यमानः सर्व-पुमर्थ-शिरोमणित्वेन जानन् ॥५॥

> **॥।**

॥ १.१९.६ ॥

**या वै लसच्-छ्री-तुलसी-विमिश्र-**

**कृष्णाङ्घ्रि-रेण्व्-अभ्यधिकाम्बु-नेत्री।**

**पुनाति लोकान् उभयत्र सेशान्**

**कस् तां न सेवेत मरिष्यमाणः ॥**

**श्रीधर-स्वामी (भावार्थ-दीपिका) : **अमर्त्य-नद्याम् इति विशेषणस्य फलम् आह । या गङ्गा लसन्ती श्रीर् यस्यास् तुलस्यास् तया विमिश्रा ये कृष्णाङ्घ्रि-रेणवस् तैर् अभ्यधिकं सर्वोत्कृष्टं यद् अम्बु तस्य नेत्री तद् वाहिनी । उभयत्र अन्तर् बहिश् च सेशान् लोक-पालैः सहितान् लोकान् पुनाति । मरिष्यमाण आसन्न-मरणः । मरणस्यानियत-कालत्वाद् सर्वेऽपि तथा । अतस् तां को न सेवेत ॥६॥

———————————————————————————————————————

**जीव-गोस्वामी (क्रम-सन्दर्भः) : **प्रायोपवेशश् चायं तस्याम् अमर्त्य-नद्याम् एव युक्तः । यतस् तस्यां तद्-अभीष्टस्य श्री-कृष्णस्य सम्बन्धः सर्वेषां पावनत्वं च स्फुटं दृश्यत इत्य् आस्तां तस्य ब्राह्मणापराध-कलूष-भीतस्य श्री-कृष्णस्याङ्घ्रि-सेवाम् एव च सर्वाधिक-पुरुषार्थतया लिप्सोर् वार्ता सर्वस्यापि जीवस्य तत्राप्य् आसन्न-मरणस्य सैवाश्रयितुं योग्येत्य् आह—या वै इति । या वै तादृशत्वेन स्वयं प्रसिद्धाः । पुनर् लसत्-श्रियस् तदानीं प्रचुरतया वृन्दावन-जाता यास् तुलस्यस् ताभिर् विमिश्राः पूर्वं निमिश्री-भूता ऐक्यं प्राप्ता या वृन्दावन-स्थिताः स्वयं-भगवतः श्री-कृष्णस्याङ्घ्रि-रेणवस् तैर् अभ्यधिकं यमुना-रूपम् अम्बु । तस्यापि नेत्री वोढ्रीत्य् अर्थः । अभ्यधिकत्वं चोक्तम् आदि-वाराहे—


> गङ्गा-शत-गुणा पूण्या माथुरे मम मण्डले ।  
> यमुना विश्रुता देवी नात्र कार्या विचरणा ॥ इति ।

जल-प्रवाह-रूपा गङ्गा ह्य् अत्र वोढ्री । बाह्यं च तादृग् अम्बु । ततो भिनाम् एवोपपद्यत इति । नेत्रीति सदैव तन्-नयनं लभ्यत इति च तथा व्याख्यातम् । कृष्ण-शब्दश् च रूढ्या श्री-गोपाल एवाधिकं प्रसिद्ध इति तु तथा व्याख्यातम् एव । अभेदे हि तादृग् अम्बु-रूपेत्य् एवावक्ष्यद् इति ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अमर्त्य-नद्यां गङ्गायाम् एव कुतः ? तत्राह—अभ्यधिकं सर्वोत्कृष्टं यद् अम्बु, तस्य नेत्री तद्-वाहिनी । उभयत्र ऊर्ध्वाधोऽन्तर् बहिश् च ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : **नन्व् अमर्त्य-नद्याम् एव कुतः? तत्राह—येति । तेनाभ्य् अधिकं निखिल-श्रेष्ठं यद् अम्बु तन्-नेत्री तद्वाहिनी । उभयत्र उर्द्ध्वाधोऽन्तर्बहिश् च सेशान् सपालान् लोकान् पुनाति, तां मरिष्यमाणः कोन सेवेत अपितु सर्वः स्वकल्याणाय ताम् एव सेवेतेत्य् अर्थः ॥६॥

> **॥।**

॥ १.१९.७ ॥

**इति व्यवच्छिद्य स पाण्डवेयः**

**प्रायोपवेशं प्रति विष्णु-पद्याम्।**

**दधौ मुकुन्दाङ्घ्रिम् अनन्य-भावो**

**मुनि-व्रतो मुक्त-समस्त-सङ्गः ॥**

**श्रीधर-स्वामी (भावार्थ-दीपिका) : **इत्य् एवं विष्णु-पद्यां गङ्गायां प्रायोपवेशं प्रति व्यवच्छिद्य निश्चित्य । पाण्डवेय इति तत्-कुलौचित्यं दर्शयति । नास्त्य् अन्यस्मिन् भावो यस्य सः । कुतः ? मुनि-व्रत उपशान्तः । तत् कुतः ? मुक्तः समस्त-सङ्गो येन सः ॥७॥

———————————————————————————————————————

**जीव-गोस्वामी (क्रम-सन्दर्भः) : **कीदृशः सन् दध्यौ ? तत्राह—मुक्तेति अनन्येति च ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **व्यवच्छिद्य निश्चित्य प्रायोपवेशं प्रति लक्षीकृत्येत्य् अर्थः । न अन्यस्मिन् कर्म-ज्ञान-देवतान्तरे भावो यस्य सः ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **व्यवच्छिद्य विनिर्धार्घ्य प्रायोपवेशं प्रति लक्षीकृत्य् एत्य् अर्थः । अनन्य-भावः कृष्णैकनिष्ठः ॥७॥

> **॥।**

॥ १.१९.८-१० ॥

**तत्रोपजग्मुर् भुवनं पुनाना**

**महानुभावा मुनयः स-शिष्याः ।**

**प्रायेण तीर्थाभिगमापदेशैः**

**स्वयं हि तीर्थानि पुनन्ति सन्तः ॥**

**अत्रिर् वसिष्ठश् च्यवनः शरद्वान्**

**अरिष्टनेमिर् भृगुर् अङ्गिराश् च ।**

**पराशरो गाधि-सुतोऽथ राम**

**उतथ्य इन्द्रप्रमदेध्मवाहौ ॥**

**मेधातिथिर् देवल आर्ष्टिषेणो**

**भारद्वाजो गौतमः पिप्पलादः ।**

**मैत्रेय और्वः कवषः कुम्भयोनिर्**

**द्वैपायनो भगवान् नारदश् च ॥**

**श्रीधर-स्वामी (भावार्थ-दीपिका) : **तत्र तदा तद्-दर्शनार्थं मुनय उपागता न तु तीर्थ-स्नानार्थम् । कृतार्थ-त्वात् । ननु तादृशानाम् अपि तीर्थ-यात्रा दृश्यते तत्राह—प्रायेणेति । तीर्थ-यात्रा-व्याजैः ॥८-१०॥

———————————————————————————————————————

**जीव-गोस्वामी (क्रम-सन्दर्भः) : **तत्रेति साक्षाच् छ्री-भगवत्-पाद-सम्बन्धीनि गङ्गादीनि विनेति ज्ञेयम् । तेषू तेषाम्  अपि परमादरात् । किं वा, उत्प्रेक्षा-मात्रम् इदम्, न तु तेषाम्  अप्य् अभिप्रायः । ताम् एवाह—प्रायेणेति ॥८-१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्र तदा तद्-दर्शनार्थं मुनय आगताः, न तु तीर्थ-स्नानार्थं कृतार्थत्वात् । ननु, तादृशानाम् अपि तीर्थ-यात्रा दृश्यते ? तत्राह—प्रायेणेति । तीर्थ-यात्रा-व्याजैः । तेन तीर्थेभ्योऽपि परीक्षितो दर्शनं ते ह्य् अधिकं गूढं निरनैषुर् इति भावः । अकस्माद् उद्भूत-गति-स्वानन्दण्यथानुपपत्त्या सर्वज्ञतया भावि वृत्तान्तं ज्ञात्वा श्री-भागवतामृत-पानार्थम् इति भावः ॥८-१०॥

———————————————————————————————————————

**बलदेव-विद्यभूषणः (वैष्णवानन्दिनी) : **तत्र तदा तद्-दर्शनाय मुनय उप-जग्मुर् न तु तीर्थ-स्नानाय कृतार्थत्वात् । ननु तादृशानाम् अपि तीर्थयात्रा दृष्टा? तत्राह—प्रायेणेति । तीर्थयात्राया अपदेशैर् व्याजैर् इति । तेन परीक्षितो महा-भागवतस्य दर्शनं तीर्थेभ्योऽप्य् अधिकं तैर् अन्तर् निश्चितम् इति भावः । अकस्माद् अद्भुतेन महानन्देन भावि-श्री-भागवत-पारायणम् अनुमाय तेषाम्  आगमनम् अभूद् इति बोध्यम् ॥८॥

गाधि-सुतो विश्वामित्रः, रामो जामदग्न्यः, इन्द्र-प्रमदश् चेन्-मवाहश् च तौ ॥९-१०॥

> **॥।**

॥ १.१९.११ ॥

**अन्ये च देवर्षि-ब्रह्मर्षि-वर्या**

**राजर्षि-वर्या अरुणादयश् च।**

**नानार्षेय-प्रवरान् समेतान्**

**अभ्यर्च्य राजा शिरसा ववन्दे ॥**

**श्रीधर-स्वामी (भावार्थ-दीपिका) : **अरुणादयः काण्डर्षित्व-विशेषेण पृथक् निर्दिष्टाः । नाना यान्य् आर्षेयाणि ऋषीणां गोत्राणि तेषु प्रवरान् श्रेष्ठान् । शिरसा भुवं स्पृष्ट्वा ववन्दे ॥ ॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अरुणोदयः काण्डर्षित्व-विशेषेण पृथण्-निर्दिष्टाः ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : **नाना-भूतान्यार्षेयाणि ऋषि-गोत्राणि तेषु प्रवरान् ॥११॥

> **॥।**

॥ १.१९.१२ ॥

**सुखोपविष्टेष्व् अथ तेषु भूयः**

**कृत-प्रणामः स्व-चिकीर्षितं यत् । **

**विज्ञापयाम् आस विविक्त-चेता**

**उपस्थितोऽग्रेऽभिगृहीत-पाणिः ॥**

**श्रीधर-स्वामी (भावार्थ-दीपिका) : **विज्ञापनार्थं पुनः कृत-प्रणामः । विविक्तं शुद्धं चेतो यस्य । अभिगृहीतौ संयोजितौ पाणी येन सः । स्व-चिकीर्षितं प्रायोपवेशेनादि युक्तम् अयुक्तं वेति विज्ञापयाम् आस ॥१२॥

———————————————————————————————————————

**जीव-गोस्वामी (क्रम-सन्दर्भः) : **विज्ञापयामासेति वक्ष्यमाणम् इत्य् एव ज्ञेयम् ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अभिगृहीत-पाणिः कृताञ्जलिः ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **विज्ञापनार्थं भूयः कृत-प्रणामः । विविक्त-चेताः शुद्ध-हृत् । अभिगृहीतौ योजितौ पाणी येन सः ॥१२॥

> **॥।**

॥ १.१९.१३ ॥

**राजोवाच—**

**अहो वयं धन्यतमा नृपाणां**

**महत्तमानुग्रहणीय-शीलाः ।**

**राज्ञां कुलं ब्राह्मण-पाद-शौचाद्**

**दूराद् विसृष्टं बत गर्ह्य-कर्म ॥**

**श्रीधर-स्वामी (भावार्थ-दीपिका) : **अनुमोदनेनानुग्रहम् आलक्ष्यात्मानं श्लाघते—अहो इति । नृपाणां मध्ये महत्तमैर् अनुग्रहणीयं शीलं वृत्तं येषां ते । एतच् च राज्ञाम् अतिदुर्लभम् इत्य् आह । ब्राह्मणानां पाद-शौचात् पाद-क्षालनोदकात्, दूराद् उच्छिष्ट-विण्-मूत्र-पादाम्भांसि समुत्सृजेद् इति स्मृतेः, दूरे हि तैस् तद् विसृज्यते । ततोऽपि दूराद् एव विसृष्टं क्षिप्तम् । तत्रापि स्थातुम् अयोग्यम् इत्य् अर्थः । गर्ह्यं कर्म यस्येन्त्य् आत्मानम् उद्दिश्योक्तम् ॥१३॥

———————————————————————————————————————

**जीव-गोस्वामी (क्रम-सन्दर्भः) : **अहो आश्चर्यम् । किम् आश्चर्यम् ? तत्राह—नृपाणां मध्ये वयं पाण्डवाः । महत्तमानां भवताम् अनुग्रहं शीलयन्ति ये स्वायम्भुवादयस् तादृशाः सन्तो धन्यतमा जाता इति शेषः । स्वतस् तु नृपाणां कुलम् ईदृशम् इत्य् आह—राज्ञाम् इति । यतो गर्ह्यं कर्म हिंसादि-लक्षणं यस्य तादृशम् इति ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्वस्मिन् मुनीनां स्वाभाविकम् अनुग्रहम् आलक्ष्याह—अहो इति । महत्तमानाम् अनुग्रहणीयम् अनुग्रहार्हं शीलं येषां ते । एतच् च राज्ञाम् अतिदुर्लभम् इत्य् आह—राज्ञाम् इति । दूराद् उच्छिष्ट-विण्-मूत्र-पादाम्भांसि समुत्सृजेत् इति स्मृतेः । आश्रमाद् दूर-स्थ-पाद-शौच-स्थलाद् अपि आराद् दूरे राज्ञां कुलं विसृष्टम् । तैर् ब्राह्मणैस् तत्रापि स्थातुम् अन्नौज्ञानाद् इत्य् अर्थः । यतो गर्ह्य-कर्म सर्वतोऽप्य् अपवित्रम् ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **स्वस्मिन् मुनीनाम् अनुग्रहम् आलक्ष्याह—अहो इति । राज्ञां मध्ये वयं धन्यतमाः, यतो महत्-तमानाम् अनुग्रहणीयं शीलं येषां ते । महद् अनुग्रहो राज्ञां दुर्लभ इत्य् आह—यतो राज्ञां कुलं ब्राह्मणानां पाद-शोचाच् चरण-प्रक्षालन-जलाद् आराद् दूरे तैर् विसृष्टं त्यक्तम् । दूराद् उच्छिष्ट-विण्-मूत्र-पादाम्भांसि समुत्सृजेत् इति स्मरणात् । तत्रापि स्थातुम् अयोग्यम् इत्य् अर्थः । यतो गर्ह्य कर्म सर्वतोऽप्य् अशुचि इत्य् अर्थः । राज्ञस् तथोक्तिः दैन्याद् एव, अन्यथा राज-कुलेन स-ब्राह्मणानां व्यवहारोक्तेयो व्याकुप्येयुः ॥१३॥

> **॥।**

॥ १.१९.१४ ॥

**तस्यैव मेऽघस्य परावरेशो**

**व्यासक्त-चित्तस्य गृहेष्व् अभीक्ष्णम् ।**

**निर्वेद-मूलो द्विज-शाप-रूपो**

**यत्र प्रसक्तो भयम्**[^१६०]** आशु धत्ते ॥**

[^१६०]:
     प्रसक्तो भयम् इति श्रीधरः, प्रसक्तोऽभयम् इत्य् श्रीजीवादयः ।


**श्रीधर-स्वामी (भावार्थ-दीपिका) : **आस्तां तावद् अनुग्रहः, ब्रह्म-शापोऽपि भगवत्-प्रसादाद् एव जात इत्य् आह—**तस्य** गर्ह्य-कर्मण एव । अतोऽ**घस्य** पापात्मनो **गृहेष्व् आसक्त-चित्तस्य** **मे** स्व-प्राप्तये **परावराणाम् ईश** एव **द्विज-शापतया** बभूव । यत्र यस्मिन् शापे सति गृहेषु **प्रसक्तो भयं धत्ते** निर्विण्णो भवति । यतो **निर्वेद-मूलो** निर्वेदो वैराग्यं मूलं प्राप्ति-कारणं यस्मिन् । स्वस्य वैराग्य-प्राप्यत्वात् तस्य च भय-मूलत्वात्, तद्-अर्थं द्विज-शापं कारितवान् इत्य् अर्थः ॥१४॥

**दिग्दर्शिनी** (बृ।भा। २.१.२९): तस्यायम् अर्थः—**तस्य** गृह्य-कर्मण एव अतोऽ**घस्य** पापात्मनः गृहेष्व् **आसक्त-चित्तस्य** स्व-प्राप्तये **परावराणाम् ईशः** श्री-कृष्ण एव **द्विज-शापतया** बभूव । **यत्र** यस्मिन् शापेसति **गुहेषु प्रसक्तो** जनो **भयं धत्ते** निर्विण्णो भवति । यतो **निर्वेद-मूलः** निर्वेदो वैराग्यं मूलं प्राप्ति-कारणं यस्मिन्, सः । स्वस्य वैराग्य-प्राप्तत्वात् तस्य च **भय**-मूलत्वात् तद्-अर्थं **द्विज-शापं** कारितवान् इति ॥१४॥

———————————————————————————————————————

**जीव-गोस्वामी (क्रम-सन्दर्भः) : **तत्रापीदम् आश्चर्यम् इत्य् आह—तस्यैवेति । भगवद्-अनुग्रह-शीलानां वंशे गणनीयस्यापि **मे** मम **अभीक्ष्णं गृहेषु व्यासक्त-चित्तस्य**, तत्राप्य् अघस्य तादृश-ब्राह्मणापराध-कर्तुः । **परावरेशस्** तु नूनं भगवद्-अनुगृहीत-वंशजोऽयम् इत्य् आमृश्य स्वयं **द्विज-शाप-रूपस्** तद्-अपदेशः सन् **निर्वेदो**ऽन्यत्रानासङ्ग एव **मूलम्** अवष्टम्भको यस्य स्वस्मिन्न् आसङ्गस्य तद्-रूपोऽभवत् । तर्हि किं स्यात् ? तत्राह—**यत्र परावरेशे प्रसक्तः** **शीघ्रम्** एव **अभयं** तच्-चरणारविन्द-प्राप्त्या भयाभावं **धत्ते**—मर्त्यो मृत्यु-व्याल-भीतः पलायन् [भा।पु। १०.३.२१] इत्य्-आदेः । अतोऽकस्माद् भवताम् अप्य् आगमनं तत्-प्रेरणयैव जातम् इति भावः । वक्ष्यते च श्री-शुकदेवम् उपलक्ष्य—अपि मे भगवान् प्रीतः [भा।पु। १.१९.३५-३६] इत्य्-आदि द्वाभ्याम् ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्यैव गर्ह्य-कर्मणो मम, तत्रापि अघस्य, ब्राह्मण-गले सर्प-निःक्षेपेण अवमाननात् । एवं पतित-पावनत्व-ख्यापनार्थं परावरेशो भगवान् एव द्विज-शाप-रूपः सन् मत्-पार्श्वम् आगतः । निर्वेद-मूलः निर्वेदस्य मूलं कारणम् इत्य् अर्थः । पुंस्त्वम् आर्षम् । भवद्-विध-महत्-समागमाद् अनुमीयते । यत्र भगवान् आयाति तत्रैव तद्-तद्-भक्ताः स्वत एवायान्तीत्य् अर्थः । यत्र परावरेशे प्रसक्त आसक्तो जन आशु शीघ्रम् एवाभयं भयाभावं धत्ते ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : **तस्यैव गर्ह्य-कर्मणस् तत्रापि ब्राह्मण-कण्ठ-निक्षिप्त-मृतोरगत्वात् अघस्य पापात्मनो मे द्विज -शाप-रूपः सन् परावरेशः कृष्ण एव पतित-पावनत्व-ख्यापनायान्तिकम् आगतो युष्माकं तद्-भक्तानाम् आगमनाद् अनुमितः । यत्र परावरेशे प्रसक्तो जन आशु शीघ्रम् अभयं धत्ते ॥१४॥

> **॥।**

॥ १.१९.१५ ॥

**तं मोपयातं प्रतियन्तु विप्रा**

**गङ्गा च देवी धृत-चित्तम् ईशे ।**

**द्विजोपसृष्टः कुहकस् तक्षको वा**

**दशत्व् अलं गायत विष्णु-गाथाः ॥**

**श्रीधर-स्वामी (भावार्थ-दीपिका) : **तान् प्रार्थयते—तम् इति द्वाभ्याम् । **तं मा** माम् **उपयातं** शरणागतं **प्रतियन्तु** जानन्तु । **देवी** देवता-रूपा **गङ्गा** च प्रत्येतु । **वा**-शब्दः प्रतिक्रियानादरे । **गाथाः** कथाः ॥१५॥

———————————————————————————————————————

**जीव-गोस्वामी (क्रम-सन्दर्भः) : **प्रतियन्तु अङ्गीकुर्वन्तु । तत एव हेतोर् ईशेधृत-चित्तं सन्तं माङ्गङ्गा-देवी चाङ्गीकरोतु ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तान् प्रार्थयते द्वाभ्याम् । **तं मा** माम् । **उपयातं** शरणागतं **प्रतियन्तु** जानन्तु । **देवी** देवता-रूपा **गङ्गा** च प्रत्येतु । **वा**-शब्दः प्रतिक्रियेऽनादरे । **गाथाः** कथाः ॥१५॥

———————————————————————————————————————

**बलदेव-विद्यभूषणः (वैष्णवानन्दिनी) : **मुनीन् प्रार्थयते द्वाभ्यां—हे विप्राः! तं माम् उपयातं शरणागतं भवन्तः प्रतियन्तु, गङ्गा-देवी च प्रत्येतु, कुहकः कपट-रूपः ॥१५॥

**॥।**

**॥ १.१९.१६ ॥**

**पुनश् च भूयाद् भगवत्य् अनन्ते**

**रतिः प्रसङ्गश् च तद्-आश्रयेषु ।**

**महत्सु यां याम् उपयामि सृष्टिं**

**मैत्र्य् अस्तु सर्वत्र नमो द्विजेभ्यः ॥**

**श्रीधर-स्वामी (भावार्थ-दीपिका) : **स **आश्रयो** येषां तेषु **प्र**कृष्टः **सङ्गो भूयात्** । तस्यां तस्यां सृष्टौ जन्मनि ॥१६॥

———————————————————————————————————————

**कैवल्य-दीपिका :** **पुनश् चेति** । एवं जीवन्मुक्तं लक्षयित्वा तन्-माहात्म्यं ब्रुवाणः, तत्-सङ्गिनः पुरुषान् स्तौति—**पुनश् च** इति । **पुनर्** जन्मान्तरे **तद्-आश्रयेषु** भगवद्-आश्रयेषु । **प्र**कृष्ट-**सङ्गो** **यां यां सृष्टिम् उपयामि,** तत्र तत्र  महत्-सङ्गो **भूयात्** । तज्-जन्म-विशेषं प्रार्थयन् **नमो द्विजेभ्यः** इति पुरः-स्थितान् ऋषीन् राजानम् अपि ॥१६॥ [मु।फ। १९.४१]

———————————————————————————————————————

**जीव-गोस्वामी (क्रम-सन्दर्भः) : सृष्टिं** जन्म । अन्यत्र **सर्वत्र** तु **मैत्री** अविषमा-दृष्टिर् **अस्तु** । ब्राह्मणेषु त्व् आदर-विशेषोऽस्त्व् इत्य् आह—नम इति ॥१६॥ (प्रीति-सन्दर्भ ४४)

———————————————————————————————————————

**विश्वनाथ-चक्रवर्ती (सारार्थ-दर्शिणी) : पुनश् च** पुनर् अपि । **यां यां सृष्टिं** जन्म प्राप्नोमि, तस्यां **भगवति रतिः** । तद्-भक्तेषु **प्र**कृष्टः **सङ्गः** । सर्व-जीवेषु **मैत्री** इति मद्-वाञ्छित-त्रयं भूयात् इति प्रार्थ्य प्रणमन्न् आह—नम इति । यद् वा, ब्राह्मणान् आदर-जातानुताप आह—**ब्राह्मणेभ्यो नमो भूयाद्** इति वाञ्छित-चतुष्टयं च ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : **पुनश् च पुनर् अपि यां यां सृष्टिं जन्मोपयामि, तस्यां तस्याम् अनन्ते भगवति वतिर् मे भूयात्-तद् आश्रयेषु महत्सु प्रसङ्गश् च, सर्वत्र मैत्री चेति त्रयं प्रार्थ्य नमस्करोति नम इति ॥१६॥

> **॥।**

॥ १.१९.१७ ॥

**इति स्म राजाध्यवसाय-युक्तः**

**प्राचीन-मूलेषु कुशेषु धीरः ।**

**उदङ्-मुखो दक्षिण-कूल आस्ते**

**समुद्र-पत्न्याः स्व-सुत-न्यस्त-भारः ॥**

**मध्वाचार्यः (भागवत-तात्पर्यम्) : **गङ्गायाम् उदक एव किञ्चिद् दक्षिण-भागे प्रसादे तथा हि महाभारते ॥१७॥

———————————————————————————————————————

**श्रीधर-स्वामी (भावार्थ-दीपिका) : **अध्यवसायो निश्चयः । **प्राचीनानि** प्राग्-अग्राणि **मूलानि** येषां, तेषु प्राग्-अग्रेषु **कुशेष्वास्ते** स्म । **स्व-सुते** जमनेजये **न्यस्तो भारो** राज्यं येन सः ॥१७॥

———————————————————————————————————————

**जीव-गोस्वामी (क्रम-सन्दर्भः) : मूलम्** अन्तः । अन्तश् चाग्रेऽपि _। _तस्माल् लक्षणया _प्राग्-अग्रेष्व्_ इत्य् एवं व्याख्यातम् ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** समुद्र-पत्न्या गङ्गायाः ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **इत्य् एवम् अध्यवसायेन युक्तो राजा समुद्र-पत्न्याः श्री-गङ्गायाः, स्वसुते जनमेजये न्यस्तो राज्य-भारो येन सः आस्ते स्म ॥१७॥

> **॥।**

॥ १.१९.१८ ॥

**एवं च तस्मिन् नर-देव-देवे**

**प्रायोपविष्टे दिवि देव-सङ्घाः ।**

**प्रशस्य भूमौ व्यकिरन् प्रसूनैर्**

**मुदा मुहुर् दुन्दुभयश् च नेदुः ॥**

———————————————————————————————————————

**श्रीधर-स्वामी (भावार्थ-दीपिका) :** मुदा व्यकिरन् । देव-सङ्घैर् वादिता दुन्दुभयो नेदुः ॥१८॥

———————————————————————————————————————

**जीव-गोस्वामी (क्रम-सन्दर्भः) : **प्रसूनैः प्रसूनानीत्य् अर्थः ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : व्यकिरन्** वृष्टिम् अकुर्वन् । **नेदुः** स्वयम् एव ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रशस्य प्रायोपवेशं संस्तूय, व्यकिरन् वृष्टिम् अकुर्वन् नेदुः स्वयम् एव ॥१८॥

> **॥।**

॥ १.१९.१९ ॥

**महर्षयो वै समुपागता ये**

**प्रशस्य साध्व् इत्य् अनुमोदमानाः ।**

**ऊचुः प्रजानुग्रह-शील-सारा**

**यद् उत्तम-श्लोक-गुणाभिरूपम् ॥**

**श्रीधर-स्वामी (भावार्थ-दीपिका) :** प्रजानुग्रहे शीलं स्वभावः सारो बलं च येषाम्  । उत्तम-श्लोक-गुणैर् अभिरूपं सुन्दरम् इव ॥१९॥

———————————————————————————————————————

**जीव-गोस्वामी (क्रम-सन्दर्भः) : _सुन्दरम् इव _**इति टीकायाम् इव-शब्दो वाक्यालङ्कारः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : यद्** यतः । **प्रजानुग्रहेशीलं सारो** बलं च येषां ते । तस्मात् **उत्तमः-श्लोकस्य** श्री-कृष्णस्येव **गुणैर् अभिरूपं** सुन्दरं राजानम् ऊचुः । यद् वा, **यद्** उत्तमः-श्लोक-गुणानुरूपं भवेत्, तद् एव ऊचुः ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **महर्षयश् च देव-कृतं राज्ञः पूजनं साध्व् इति प्रशस्यानुमोदमानः । सन्तः उत्तमः-श्लोकस्य गुणानुरूपं यत् स्यात्-तद् एवोचुः । कीदृशाः? प्रजानुग्रहे शीलं सारो बलं च येषां ते ॥१९॥

> **॥।**

॥ १.१९.२० ॥

**न वा इदं राजर्षि-वर्य चित्रं**

**भवत्सु कृष्णं समनुव्रतेषु ।**

**येऽध्यासनं राज-किरीट-जुष्टं**

**सद्यो जहुर् भगवत्-पार्श्व-कामाः ॥**

**श्रीधर-स्वामी (भावार्थ-दीपिका) : भवत्सु** पाण्डोर् वंश्येषु । **येजहुर्** इति युधिष्ठिराद्य्-अभिप्रायेण ॥२०॥

———————————————————————————————————————

**जीव-गोस्वामी (क्रम-सन्दर्भः) : भगवत्-पार्श्व-कामा** इत्य् अत्र तत्-सामीप्य-कामनापि व्याख्येया । तत्-प्रीति-विशेषातिशयवतां हि तेषां तत्-कृतार्ति-भरेणैव तत्-स्फूर्ताव् अप्य् अतृप्तौ सत्यां तत्-सामीप्य-प्राप्तेश् च तत्-प्राप्ति-विघातक-संसार-बन्धन-त्रोटनस्य च प्रार्थनं दृश्यते, पितृ-मातृ-प्रीत्य्-एक-सुखिनां विदूर-बन्धानां बालकानाम् इव । एवम् एवोक्तं श्री-प्रह्लादेन—त्रस्तोऽस्म्य् अहं कृपण-वत्सल [भा।पु। ७.९.१६] इत्य् आदौ, तेऽङ्घ्रि-मूलं प्रीतोऽपवर्ग-शरणं ह्वयसे कदा नु इति ॥२०॥

**कृष्ण-सन्दर्भः** (४७): **भवत्सु** पाण्डोर् वंश्येषु **ये जहुर्** इति श्री-युधिष्ठिराद्य्-अभिप्रायेण । अत एव तत्र स्थितानां सर्व-श्रोतॄणाम् अपि श्री-कृष्ण एव तात्पर्यम् आयाति ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ये युधिष्ठिराद्याः ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **भवत्सु भारतेषु तत्रापि कृष्णं समनुव्रतेषु पाण्डवेषु युधिष्ठिरादिषु ॥२०॥

> **॥।**

॥ १.१९.२१ ॥

**सर्वे वयं तावद् इहास्महेऽथ**

**कलेवरं यावद् असौ विहाय ।**

**लोकं परं विरजस्कं विशोकं**

**यास्यत्य् अयं भागवत-प्रधानः ॥**

**श्रीधर-स्वामी (भावार्थ-दीपिका) : **परस्परं संमन्त्र्यन्ते—सर्व इति । **परं** श्रेष्ठं लोकम् । तत्र हेतुः—**विरजस्कं** निर्मायं **विशोकं** च यास्यतीति । कुलस् तत्राह—अयम् इति ॥२१॥

———————————————————————————————————————

**जीव-गोस्वामी (क्रम-सन्दर्भः) : **लोक-शब्देन चात्र नान्यल् लक्ष्यते, भगवत्-पार्श्व-कामा [भा।पु। १.१९.२०] इति तेषाम्  एवोक्ति-स्वारस्यात् । **भागवत-प्रधान** इति च । तस्माद् अन्ते चेद् ब्रह्म-कैवल्यं मन्यते, तथापि क्रम-भगवत्-प्राप्ति-रीत्या तद्-अनन्तरं भगवत्-प्राप्तिस् त्व् अवश्यं मन्येतैव । यथाजामिलस्य दर्शितम् ॥२१॥ [प्रीति-सन्दर्भ ५३]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **राज्ञोऽध्यवसायं श्रुत्वा स्वेषाम् अप्य् अध्यवसायं राजानं श्रावयन्तः परस्परं मन्त्रयन्ते—सर्वे इति ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **मुनयो राज्ञोऽध्यवसायं पश्यन्तः स्वेषां च तत्-पोषकं तं श्रावयन्तो मिथो मन्त्रयन्ते—सर्वे वयम् इति ॥२१॥

> **॥।**

॥ १.१९.२२ ॥

**आश्रुत्य तद् ऋषि-गण-वचः परीक्षित्**

**समं मधु-च्युद् गुरु चाव्यलीकम् ।**

**आभाषतैनान् अभिनन्द्य युक्तान्**

**शुश्रूषमाणश् चरितानि विष्णोः ॥**

**श्रीधर-स्वामी (भावार्थ-दीपिका) : **आश्रुत्याकर्ण्य । समं पक्ष-पात-शून्यम् । मधु-च्युद् अमृत-स्रावि । गुरु गम्भीरार्थम् । अव्यलीकं सत्यम् ॥२२॥

———————————————————————————————————————

**जीव-गोस्वामी (क्रम-सन्दर्भः) : **मधुच्युत् मनोहर-शब्दम् । गुरु महतार्थेन प्रयुक्तम् ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **समं पक्षपात-शून्यं वयम् आस्महे इति । मधु-च्युद् अमृत-स्रावि—भागवत-प्रधान इति । गुरु गम्भीरार्थम् । विरजस्कं लोकम् इति । अव्यलीकं सत्यं लोकं यास्यतीति ऋषि-गण-वचश् चतुष्टयम् आश्रुत्य । विरजस्कं लोकं भगवल्-लोकम् एवेति पूर्व-श्लोकोक्ताभ्यां भवत्स्व् इति भगवत्-पार्श्व-कामा इति पदाभ्यां व्याख्येयम् ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **समं वयम् इह तावद् आस्महे इत्य् एवं पक्षपात-रहितं । मधुच्युत् भागवत-प्रधान इत्य् अमृत-स्रावि । गुरु-विरजस्कं लोकम् इति गम्भीरार्थकम् । अव्यलीकं यास्यत्ययम् इति सत्यम् इत्य् एवं चतुष्टयम् ऋषि-गण-वचः आश्रुत्य परीक्षिद् एतान्-ऋषीनाभाषत ॥२२॥

> **॥।**

॥ १.१९.२३ ॥

**समागताः सर्वत एव सर्वे**

**वेदा यथा मूर्ति-धरास् त्रि-पृष्ठे ।**

**नेहाथ नामुत्र च कश्चनार्थ**

**ऋते परानुग्रहम् आत्म-शीलम् ॥**

**श्रीधर-स्वामी (भावार्थ-दीपिका) : **त्रयाणां लोकानां पृष्ठे उपरि सत्य-लोके वेदा यथा मूर्ति-धरा भवन्ति, तत्-तुल्याः । ज्ञानातिशयम् उक्त्वा कृपालुताम् आह—नेहेति । भवतां प्रयोजनं परानुग्रहं विना नास्ति । तर्हि स एवार्थः स्यात् ? न, आत्म-शीलं स्व-स्वभावम् ॥२३॥

———————————————————————————————————————

**जीव-गोस्वामी (क्रम-सन्दर्भः) : **अर्थः प्रार्थनीयं वस्तु । परानुग्रहश् च न विचार-पूर्वक इत्य् आह—आत्म-शीलम् इति ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **त्रयाणां लोकानाम् उपरि पृष्ठे सत्य-लोके । ज्ञानातिशयताम् उक्त्वा कृपालुतातिशयताम् आह—नेहेति । परानुग्रहं विना । तर्हि स एवार्थः स्यात् ? न, आत्म-शीलं स्व-स्वभावम् ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : **एयाणां लोकानां पृष्ठे उपरि सत्य-लोके यथा वेदा मूर्ति-धरास् तथा तत्-तुल्या भवन्तः । ज्ञानातिशयम् उक्त्वा दयालुताम् आह—नेहेति । तर्हि परानुग्रह एवार्थः स्यात्-तत्राह—आत्म-शीलं स्वभावः ॥२३॥

> **॥।**

॥ १.१९.२४ ॥

**ततश् च वः पृच्छ्यम् इमं विपृच्छे**

**विश्रभ्य विप्रा इति-कृत्यतायाम् ।**

**सर्वात्मना म्रियमाणैश् च कृत्यं**

**शुद्धं च तत्रामृशताभियुक्ताः ॥**

**श्रीधर-स्वामी (भावार्थ-दीपिका) :** पृच्छ्यं प्रष्टव्यम् । विश्रभ्य विश्वासं कृत्वा । एवं कर्तव्यम् इत्य् अस्य भाव इति-कृत्यता तस्मिन् विषये । सर्वात्मना सर्वावस्थासु यत् कृत्यं, विशेषतश् च म्रियमाणैस् तच् च शुद्धं पाप-संपर्क-रहितम् आमृशत विचारयत ॥२४॥

———————————————————————————————————————

**जीव-गोस्वामी (क्रम-सन्दर्भः) : **विश्रभ्येति, कृष्णाङ्घ्रि-सेवाम् एवैत उपदेक्ष्यन्तीत्य् अभिप्रायात् । शुद्धम् इति कनिष्ठ-मध्यम-साधन-मिश्रता-रहितं सर्वोत्तमम् इत्य् अर्थः । तच् च कृष्णाङ्घ्रि-सेवा-रूपम् एवेति गूढोऽभिप्रायः ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इमं वो युष्माकम् अप्य् अनुग्रहं विपृच्छे—किम्-आकारः स चिकीर्षितव्य इति पृच्छामि । पृच्छ्यं प्रष्टुम् अर्हम्, तत्रैवाध्यवसायार्थम् इति भावः । विश्रभ्य तत्रैव मे विश्वासो भावीति जानीतेति भावः । इतिकृत्या एवं कर्तव्यास् तपो-योग-ज्ञानादयस् तेषां भाव इति-कृत्यता । तस्यां सत्यां म्रियमाणैर् जनैस् तपो-योगादीनाम् एवं-कर्तव्यत्वे सति सर्वात्मना मम यत्र शुद्धं कृत्यम्, अत्र आमृषत विचारयत—सर्वैक-वाक्यतया निश्चित्य कर्तुम् आज्ञापयतेति भावः ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **इमं वोऽनुग्रहं विपृच्छे, कीदृशः स मयि चिकीर्षितव्य इति विपृच्छामि । पृच्छ्यं तत्रैवाध्यवसायार्थं प्रष्टुं योग्यम् इत्य् अर्थः । विश्रभ्य तत्रैव मे विश्वासो भावीति बोध्यम् इत्य् अर्थः । इति कृत्या एवं कर्म-तपो-योगादयः कार्यास् तेषां भाव इति-कृत्यता तस्यां विषये सर्वात्मना सर्वास्ववस्थासु यत् कृत्यं विशेषतो म्रियमाणैश् च यत्, तच् च शुद्धं हिंसा-शून्यम् आमृशत विचारयत । सर्वैकमत्या निश्चित्यानुष्ठातुम् आज्ञापयेतेति भावः ॥२४॥

> **॥।**

॥ १.१९.२५ ॥

**तत्राभवद् भगवान् व्यास-पुत्रो**

**यदृच्छया गाम् अटमानोऽनपेक्षः ।**

**अलक्ष्य-लिङ्गो निज-लाभ-तुष्टो**

**वृतश् च बालैर् अवधूत-वेषः ॥**

**श्रीधर-स्वामी (भावार्थ-दीपिका) :** ** **तत्र तेषु याग-योग-तपो-दानादिभिर् विवदमानेषु सत्सु यदृच्छया गां पर्यटन् व्यास-पुत्रस् तत्राभवत् प्राप्तः । न लक्ष्यम् आश्रमादि-लिङ्गं यस्य । अवधूतोऽवज्ञया जनैस् त्यक्तो यस् तस्येव वेषो यस्य सः ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्र याग-योग-तपो-दानादि-व्यवस्थास्व् ऐकमत्याभावेन सर्वेषु मुनिषु तदैव स्व-स्व-मनसा श्री-शुकागमनम् ईहमानेषु नेत्रैश् च तद्-वर्त्म-निरीक्षमाणेषु सत्सु, व्यास-पुत्रस् तत्राभवत् प्राप्तः ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **तत्र किम् अस्योपदेश्यम् इत्य् अलब्धैकमत्ये सर्व-सारज्ञः शुकश् चेद् आगच्छेत् तद् एनम् उपदिशेत्, अस्माकं च तच्-छ्रवणेन परानन्दः स्याद् इति तद् आगतिम् अपेक्षमाणे मुनि-समाजे व्यास-पुत्रोऽभवत् । जन्मारभ्य श्री-कृष्णैक-निष्ठोऽधुना त्यक्तराज्यो गृहीत-प्रायः परीक्षित्-तत्-कथाश्रवणातियोग्योऽस्ति तं मद् अधीतं श्री-कृष्ण-चरितामृतवाष महा-पुराणं श्रावयिष्यामीति निश्चित्य स्वयम् आगमद् इत्य् अर्थः । अनपेक्षो निष्पृहः । मतान्तराणि च मुन्यन्तराणां तुच्छत्वाद् अनिच्छत् यतो निजस्य स्व-प्रभोः कृष्णस्य लाभेन सदैव साक्षात्-कारेण तुष्टः । न लक्ष्यत् लिङ्गम् आश्रम-चिह्नं यस्य सः, अवधूतो जनैर् अवज्ञातो वेषो यस्य सः ॥२५॥

**॥।**

॥ १.१९.२६ ॥

**तं द्व्यष्ट-वर्षं सुकुमार-पाद-**

**करोरु-बाह्व्-अंस-कपोल-गात्रम् ।**

**चार्व्-आयताक्षोन्नस-तुल्य-कर्ण-**

**सुभ्र्व्-आननं कम्बु-सुजात-कण्ठम् ॥**

**श्रीधर-स्वामी (भावार्थ-दीपिका) : **तम् इत्य्-आदीनां प्रत्युत्थिता इति तृतीय-श्लोकेनान्वयः । द्वि-गुणान्य् अष्टौ वर्षाणि यस्य । सुकुमारौ कोमलौ पादौ कराव् ऊरू बाहू अंसौ कपोलौ गात्रं च यस्य । चारुणी आयते आक्षिणी यस्मिन् । उन्नता नासा यस्मिन् । लम्ब-ह्रस्वादि-वैषम्यं विना तुल्यौ कर्णौ यस्मिन् । शोभने च भ्रुवौ यस्मिन् एवं-भूतम् आननं यस्य । कम्बुवद्-रेखा-त्रयाङ्कितः सुष्ठु जातः कण्ठो यस्य ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **षोडश-वर्ष-वयसम् । चारुणी आयते अक्षिणी यस्मिन्, उन्नता नासा यस्मिन् । लम्ब-ह्रस्वादि-वैषम्यं विना तुल्यौ कर्णौ यस्मिन्, शोभने भ्रुवौ यस्मिन्, तथा-भूतम् आननं यस्य तम् । कम्बुः शङ्खः तद्वद् रेखा-त्रयाङ्कितः सुजातः कण्ठो यस्य तम् ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **तं प्रति मुनय उत्थिता इति तृतीयेन सम्बन्धः । द्विगुणितान्यष्टौ वर्षाणि यस्य षोडश-वर्षवयसम् इत्य् अर्थः । सुकुमारौ कोमलौ पादौ कराव् ऊरूबाहू अंसौ कपोलौ गात्रं च यस्य तं । चारूणि आयते दीर्घे अक्षिणी यस्मिन् । उन्नता नासा यस्मिन्, ह्रस्वादि-वैषम्यं विना तुल्यौ कर्णौ यस्मिन् । शोभने भ्रुवौ यस्मिन् । तादृश-माननं यस्य तं । कम्बुवद् रेखात्रयाञ्चितः सुजातः कोमलः कण्ठो यस्य तम् ॥२६॥

> **॥।**

॥ १.१९.२७ ॥

**निगूढ-जत्रुं पृथु-तुङ्ग-वक्षसम्**

**आवर्त-नाभिं वलि-वल्गूदरं च ।**

**दिग्-अम्बरं वक्त्र-विकीर्ण-केशं**

**प्रलम्ब-बाहुं स्वमरोत्तमाभम् ॥**

**श्रीधर-स्वामी (भावार्थ-दीपिका) : **कण्ठस्याधो-भागयोः स्थिते ते अस्थिनी **जत्रुणी** । मांसेन निगूढे जत्रुणी यस्य । **पृथु** विस्तीर्णं **तुङ्गम्** उन्नतं च **वक्षो** यस्य । **आवर्तवन् नाभिर्** यस्य । **वलिभिस्** तिर्यङ्-निम्न-रेखाभिर् **वल्गु** रम्यम् **उदरं** यस्य । **दिश एवाम्बरं** यस्य । **वक्रा विकीर्णाः केशा** यस्य । **प्रलम्बौ बाहू** यस्य । **स्वमरेषु** श्रेष्ठ-देवेषु **उत्तमो **हरिस् तद्वद् **आभा** यस्य तम् ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **निगूढे मांसले जत्रुणी कण्ठस्याधो-भागयोः स्थिते अस्थिनी यस्य तम् । स्वमरेषु देव-श्रेष्ठेष्व् अप्य् उत्तमः श्री-कृष्णः, तत्-तुल्य-कान्तिम् ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : **मांसलत्वान्-निगूढे जक्रुणी कण्ठस्याधोभागयोः स्थिते अस्थिनी यस्य तं । पृथु विस्तीर्णं तुङ्गं च वक्षो यस्य तम् । आवर्त इव नाभिर् यस्य तं, वलिभि-स्त्रि-सृभिर् वल्गु मनोज्ञम् उदरं यस्य तं । स्वमरेषु देव-श्रेष्ठेषु ब्रह्मादिषूत्तमः श्री-कृष्णस् तद् आभं, हृद्-विभात-कृष्णत्वात् समुच्छलितया तत्-कान्त्या लब्धतत्-सारूप्यम् इत्य् अर्थः ॥२७॥

> **॥।**

॥ १.१९.२८ ॥

**श्यामं सदापीव्य-वयो-ऽङ्ग-लक्ष्म्या**

**स्त्रीणां मनो-ज्ञं रुचिर-स्मितेन ।**

**प्रत्युत्थितास् ते मुनयः स्वासनेभ्यस्**

**तल्-लक्षण-ज्ञा अपि गूढ-वर्चसम् ॥**

**मध्वाचार्यः (भागवत-तात्पर्यम्) : **कैशोर-यौवनाभ्यन्तःकाल आपीव्यम् उच्यत इत्य् अभिधानम् ॥२८॥

———————————————————————————————————————

**श्रीधर-स्वामी (भावार्थ-दीपिका) : **सदा अपीव्यम् अत्युत्तमं यद् वयो यौवनं तेन याङ्ग-लक्ष्मीर् देह-कान्तिस् तया रुचिर-स्मितेन च । गूढ-वर्चसम् अपि प्रत्युत्थितास् तं दृष्ट्वा प्रत्युद्गमं कृतवान्त इत्य् अर्थः ॥२८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यतः सदा स्थिरम् एव यद् अपीव्यम् अत्युत्तमं वयो नव-यौवनं तेन या अङ्गस्य लक्ष्मीः शोभा तया रुचिरेण स्वाभाविकेन स्मितेन स्त्रीणां मनोज्ञं मनोहरं गूढ-वर्चसम् अपि तं दृष्ट्वा ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **तद् आह—श्यामम् इति । सदा स्थिरम् एव यत् अपीच्यं कमनीयं वयो नव-यौवनं तेन याङ्गानां लक्ष्मीस् तया रुचिरेण स्वभाव-सिद्धेन स्मितेन च स्त्रीणां युवतीनां मनोज्ञं चित्त-हरं तं गूढवर्चसम् अपि वीक्ष्य ॥२८॥

> **॥।**

॥ १.१९.२९ ॥

**स विष्णु-रातोऽतिथय आगताय**

**तस्मै सपर्यां शिरसाजहार ।**

**ततो निवृत्ता ह्य् अबुधाः स्त्रियोऽर्भका**

**महासने सोपविवेश पूजितः ॥**

**श्रीधर-स्वामी (भावार्थ-दीपिका) : **शिरसैव सप्रयाम् आजहारात्म-निवेदनं कृतवान् । तेन सहागताः स्त्र्य्-आदयो निवृत्ताः । स चोपविवेश । सन्धिर् आर्षः ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विष्णुरातः परीक्षित् शिरसा सपर्याम् आजहार नति-पूर्विकां पूजां चकार, ततः स्त्र्य्-आदयो निवृत्ता बभूवुः । स च शुको महासने विष्णुरातेन पूजाङ्गत्वेनार्पिते उपविवेश । सन्धिर् आर्षः ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : **स विष्णुरातः परीक्षित्-तस्मै ब्रह्मरातायातिथये शुकाय शिरसा सपर्यां पूजाम् आजहार । साक्षात्-कन्दर्पोऽयम् इति स्त्रियो, विक्षिप्तोऽयम् इत्य् अर्भकाश् चाबुधाः अमुम् अनुवृत्ता निवृत्ताः । मुनिभ्यो भयेनापलायन्त । स च पूजितः मुनि-कर्तृका मुनि-कर्मिका च प्रणति-परिष्वङ्ग-क्षेम-प्रश्नाः पूजा जाता यस्य सः । तेन च सर्वे मुनयस् तं प्रणेमुः, तेन चाश्लिष्टाः पृष्टक्षेमाश् च बभूवुः । श्री-नारद-पराशर-बादरायणादयस् तु साश्रं सगद्-गदम् आश्लिष्य शिरो जिघ्रन्तः क्षेमं पप्रच्छुर् इत्य् अर्थः । स च तान् ववन्दे इति बोध्यम् । ईदृशः सन् महति देशिक-योग्ये आसने तदाज्ञया सर्वाभ्यर्थनया चोपविवेश । सोऽचि लोपे चेत् पाद-पूरणम् [पा। ६.१.१३४] इति सूत्रात् सन्धिः ॥२९॥

> **॥।**

॥ १.१९.३० ॥

**स संवृतस् तत्र महान् महीयसां**

**ब्रह्मर्षि-राजर्षि-देवर्षि-सङ्घैः ।**

**व्यरोचतालं भगवान् यथेन्दुर्**

**ग्रहर्क्ष-तारा-निकरैः परीतः ॥**

**श्रीधर-स्वामी (भावार्थ-दीपिका) : **स भगवान् ब्रह्मर्ष्य्-आदि-सङ्घैः संवृतः सन्नलं व्यरोचत् । ग्रहाः शुक्रादयः । ऋक्षाण्य् अश्विन्य्-आदीनि । अन्यास् ताराः ॥३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्र तस्मिन् महासने उपविष्टः महीयसाम् अपि महान्स भगवान् शुकः ब्रह्मर्ष्य्-आदिभिः स-वृतः यथा ग्रहादिभिः परीते इन्दुस् तद्वद् अलं व्यरोचत । ग्रहाः शुक्राद्याः नक्षत्राण्य् अश्विन्य्-आदीनि, तारास् तद्-अन्याः । ब्रह्मर्षयो वशिष्ठादयः राजर्षय आर्ष्टिषेणादयः । देवर्षयो नारदादयः ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **तत्रोपविष्टस्य शोभाम् आह—स इति । ग्रहाः शुक्रादयः, ऋक्षाणि अश्विन्यादीनि, ताराः तद् अन्याः । अत्र नारदादिभ्योऽपि तस्योत्कर्षो नन्द-सुतैकान्तित्वाद् बोध्यः ॥३०॥

> **॥।**

॥ १.१९.३१ ॥

**प्रशान्तम् आसीनम् अकुण्ठ-मेधसं**

**मुनिं नृपो भागवतोऽभ्युपेत्य ।**

**प्रणम्य मूर्ध्नावहितः कृताञ्जलिर्**

**नत्वा गिरा सूनृतयान्वपृच्छत् ॥**

**श्रीधर-स्वामी (भावार्थ-दीपिका) : **न कुण्ठा सर्वार्येषु मेधा यस्य तम् । प्रणम्य प्रश्नार्थं पुनर् नत्वा ॥३ ॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रश्नार्थं पुनर् नत्वा सूनृतया मधुरया गिराऽकुण्ठ-मेधसं न कुण्ठा सर्वार्थेषु मेधा यस्य तम् अन्वपृच्छत् ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : **न कुण्ठा निखिलेष्व् अर्थेषु मेधा यस्य तम् । प्रश्नार्थं पुनर्नत्वा ॥३१॥

> **॥।**

॥ १.१९.३२-३३ ॥

**परीक्षिद् उवाच—**

**अहो अद्य वयं ब्रह्मन् सत्-सेव्याः क्षत्र-बन्धवः ।**

**कृपयातिथि-रूपेण भवद्भिस् तीर्थकाः कृताः ॥**

**येषां संस्मरणात् पुंसां सद्यः शुद्ध्यन्ति वै गृहाः ।**

**किं पुनर् दर्शन-स्पर्श- पाद-शौचासनादिभिः ॥**

**श्रीधर-स्वामी (भावार्थ-दीपिका) : **सूनृतां गिरिम् आह—अहो इति पञ्चभिः । सतां सेव्या जाताः । यतः अतिथि-रूपेण हेतुना तीर्थका योग्याः कृताः ॥३२॥३३॥

———————————————————————————————————————

**जीव-गोस्वामी (क्रम-सन्दर्भः) : **सतां सदाचाराणां सेव्या आदर-योग्याः ॥३२-३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवाह—अहो इत्य् अष्टभिः । हे ब्रह्मन्! क्षत्र-बन्धवो वयं सतां सेव्या आदरणीया जाताः, यतोऽतिथि-रूपेण भवद्भिस् तीर्थकाः कृटः पवित्रीकृताः ॥३२॥ येषां स्मरणात् यत्-कर्तृकात् यत्-कर्मकाद् वा । गृहा अपि किं पुनः कलत्र-पुत्र-देहाः ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **तां गिरम् आह—अहो इति पञ्चभिः । क्षत्र-बन्धवोऽपि वयम् अद्य सत्-सेव्याः, सन्तः सेव्याः येषां ते सत्-सेवाधिकारिणो जाता इत्य् अर्थः । तीर्थका इति तीर्थानि कृतानि, स्वार्थिकाः प्रकृतितो लिङ्ग-वचनान्यतिवर्तन्ते इति भाष्योक्तेः पुंस्त्वम् । यत्र भवताम् आगमस् तन्-निन्द्यम् अपि स्थानं जन-पावनं भवतीत्य् अर्थः ॥३२॥ \


> \


येषाम्  इति यत्-कर्मकाद्-यत्-कर्तृकाद् वा स्मरणाद् इत्य् अर्थः, गृहा अपि किं पुनः दारापत्य-शरीराणीत्य् अर्थः ॥३३॥

> **॥।**

॥ १.१९.३४ ॥

**सान्निध्यात् ते महा-योगिन् पातकानि महान्त्य् अपि ।**

**सद्यो नश्यन्ति वै पुंसां विष्णोर् इव सुरेतराः ॥**

**श्रीधर-स्वामी (भावार्थ-दीपिका) : **विष्णोः सान्निध्याद् असुरादय[^१६१] इव ॥३४॥

[^१६१]:
    ‘असुरा मयादय इवऽ इति पाठः ।

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **सुरेतरो दैत्यादयः ॥३४॥

> **॥।**

॥ १.१९.३५ ॥

**अपि मे भगवान् प्रीतः कृष्णः पाण्डु-सुत-प्रियः ।**

**पैतृ-ष्वसेय-प्रीत्य्-अर्थं तद्-गोत्रस्यात्त-बान्धवः ॥**

**श्रीधर-स्वामी (भावार्थ-दीपिका) : **पाण्डु-सुतानां प्रियोऽतस् तेषां पैतृष्वस्त्रेयानां प्रीत्य्-अर्थं तद्-गोत्रस्य मे आत्तं स्वीकृतं बान्धवं बन्धु-कृत्यं येन सः ॥३५॥

———————————————————————————————————————

**जीव-गोस्वामी (कृष्ण-सन्दर्भः, ४८) : **तेषां पैतृ-ष्वसेयाणां पाण्डु-सुतानां गोत्रस्य मे आत्तं स्वीकृतं बान्धवं बन्धु-कृत्यं येन ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पैतृ-ष्वस्रेयादीनां युधिष्ठिरादीनां तद्-गोत्रस्यापि मे आत्तं स्वीकृतं बान्धवं बन्धु-कृत्यं येन सः । तस्मात् तेनैव त्वं मन्-निस्तारार्थं प्रेषितोऽसीत्य् अनुमीयते इति भावः ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) : **पैतृस्व् अस्रयाणां युधिष्ठिरादीनां प्रीतये तद्-गोत्रस्यापि ममात्तम् अङ्गीकृतं बान्धवं बन्धु-कृत्यं येन सः, तथा च तेन त्वं मदुन्धाराय इह प्रेषितोऽसीति भावः ॥३५॥

> **॥।**

॥ १.१९.३६ ॥

**अन्यथा तेऽव्यक्त-गतेर् दर्शनं नः कथं नृणाम् ।**

**नितरां म्रियमाणानां संसिद्धस्य वनीयसः ॥**

**श्रीधर-स्वामी (भावार्थ-दीपिका) : **अन्यथा श्री-कृष्ण-प्रसादं विना । अव्यक्ता गतिर् यस्य । म्रियमाणानां नितरां कथं स्यात् ? वनयिता याचयिता वनयितृतमो **वनीयांस्** तस्य, अत्युदारतया मां याचेथा इति प्रवर्तकस्येवेत्य् अर्थः ॥३६॥

———————————————————————————————————————

**जीव-गोस्वामी (कृष्ण-सन्दर्भः, ४८) : **ते तव श्री-कृष्णस्यैक-रसिकस्य वनीयसः अत्युदारतया मां याचेथा इति प्रवर्तकस्येत्य् अर्थः ॥३६॥

———————————————————————————————————————

**जीव-गोस्वामी (क्रम-सन्दर्भः) : **वनीयस इति तु च्छन्दसीति हि तृन् तृजन्तादिष्ठेय-सूनौ भवतः, तुरिष्ठेमयःसु [पा। ६.४.१५४] इति च तु-शब्दस्य लोपः स्यात् । ततो निमित्ताभावे नैमित्तिकस्याप्य् अभावात् टेर् लोपाश् च सिध्यन्ति ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वनयिता याचयिता वनयितृतमो वनीयान् । तुरिष्ठेमयःसु [पा। ६.४.१५४] इति तु-शब्दस्य लोपः । ततो निमित्तापाये नैमित्तिकस्याप्य् अपायात् टेर् लोपाच् च वनीयान् इति सिद्ध्यति । तस्य अत्युदारतया मां याचस्वेति प्रवर्तकस्येत्य् अर्थः ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **अन्यथा कृष्णश् चेन्-न प्रेषयेत्-तर्हि ते दर्शनं नः कथं? वनीयसोऽत्युदारतया मां याचस्व इति प्रवर्तयतः इत्य् अर्थः । वनु याचने धातुः, तस्माद्-धेतुम् अण्ण्यन्तात् तृचि वनयिता, ततः क्रियावाचकाद् अपि तुश् छन्दसि [पा। ५.३.५९] इति सूत्रादीयसुनि तुर् इष्टेमेयःसु [पा। ६.४.१५४] इति सूत्रात्-तृ-शब्दस्य लोपः, ततो निमित्ताभावे नैमित्तिकस्याप्य् अभावः इति न्यायादिटो निवृत्तिः, टेर्लोपाण्-णिचश् च, ततो वनीयान्न् इति पद-सिद्धिः ॥३६॥

> **॥।**

॥ १.१९.३७ ॥

**अतः पृच्छामि संसिद्धिं योगिनां परमं गुरुम् ।**

**पुरुषस्येह यत् कार्यं म्रियमाणस्य सर्वथा ॥**

**श्रीधर-स्वामी (भावार्थ-दीपिका) : **सम्यक् सिद्धिर् यस्मात् तम् । कार्यं कर्तुं योग्यम्, कर्तव्यं त्व् आवश्यकम् इति भेदः । अत एव सर्वथा म्रियमाणस्य पुरुषस्य यस्मिन् कृते संसिद्धिर् मोक्ष-लक्षणा सिद्धिर् भवति तत् त्वां योगिनां गुरुं पृच्छामि ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **संसिद्धिं सम्यक् सिद्धिः का तां पृच्छामि । इह संसिद्धौ यत् सर्वथा कर्तव्यं साधनं तत् पृच्छामि ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : **संसिद्धिं सम्यक् पुरुषार्थम् । इह सं-सिद्धौ यत् साधनं सर्वथा कर्तव्यं तत् पृच्छामि ॥३७॥

> **॥।**

॥ १.१९.३८ ॥

**यच् छ्रोतव्यम् अथो जप्यं यत् कर्तव्यं नृभिः प्रभो ।**

**स्मर्तव्यं भजनीयं वा ब्रूहि यद् वा विपर्ययम् ॥**

**श्रीधर-स्वामी (भावार्थ-दीपिका) : **यच् छ्रोतव्यं यज् जाप्यं यत् कर्तव्यं यत् स्मर्तव्यं यद् आराध्यं तद् ब्रूहि ॥ विपर्ययम् अश्रोतव्यादि ॥३८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एव विशिष्याह—यच् छ्रोतव्यम् इति । कर्तव्यम् इति श्रोतव्यादिषु चतुर्ष्व् एवान्वेति । यत् श्रोतव्यं श्रवणार्हं कर्तव्यं यज् जप्यं जपार्हं कर्तव्यं यत् स्मर्तव्यं स्मरणार्हं कर्तव्यं यत् भजनीयं भजनार्हं कर्तव्यम् इत्य् एवम् । विपर्ययम् अश्रोतव्यादि ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : **यद् इति—कर्तव्यम् इति श्रोतव्यादिषु चतुर्ष्वन्वेति, यत् श्रवण-योग्यं कर्तव्यम् इत्य् एवं-विधया । विपर्ययम् अश्रोतव्यादि ॥३८॥

> **॥।**

॥ १.१९.३९ ॥

**नूनं भगवतो ब्रह्मन् गृहेषु गृह-मेधिनाम् ।**

**न लक्ष्यते ह्य् अवस्थानम् अपि गो-दोहनं क्वचित् ॥**

**श्रीधर-स्वामी (भावार्थ-दीपिका) : **तव दर्शनस्य पुनर् दुर्लभत्वाद् इदानीम् एव कथनीयम् इत्य् आशयेनाह—नूनम् इति । गो-दोहन-मात्र-कालम् अपि अस्माकं भाग्य-वशात् त्वद्-दर्शनं जातम् इति भावः ॥३९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **त्वद्-दर्शनस्य पुनर् दुर्लभत्वाद् इदानीम् एव कथनीयम् इत्य् आशयेनाह—नूनम् इति । गो-दोहन-मात्र-कालम् अपि ॥३९॥

———————————————————————————————————————

**बलदेव-विद्यभूषणः (वैष्णवानन्दिनी) : **त्वद्-वीक्षायाः पुनर् दौर्लभ्याद् अधुनैव कृपया ब्रूहीति भावेनाह—नूनम् इति । गोदोहनम् अपि कालम् ॥३९॥

> **॥।**

॥ १.१९.४० ॥

**सूत उवाच—**

**एवम् आभाषितः पृष्टः स राज्ञा श्लक्ष्णया गिरा ।**

**प्रत्यभाषत धर्म-ज्ञो भगवान् बादरायणिः ॥**

**मध्वाचार्यः (भागवत-तात्पर्यम्) : **स्वकृतो गुणस् तस्यैव यतः ॥४०॥

———————————————————————————————————————

**श्रीधर-स्वामी (भावार्थ-दीपिका) : **एवम् अहो इत्य्-आदिकया श्लक्षणया मधुरया गिरा आभाषितोऽभिमुखीकृतः पृष्ठश् च ॥४०॥

आर्यं धर्मजम् आहतारिम् अवनौ कृत्वा परीक्षिन्-नृपं  \
ब्रह्मास्त्रादिभिरक्षितं कलि-जयाख्यातं च कृत्वा भुवि । \
अन्ते यः शुक-रूपतः स्व-परम-ज्ञानोपदेशेन तं  \
शापाद् आवद् अमुं नमामि परमानन्दाकृतिं माधवम् ॥

इति श्रीमद्-भागवत-भावार्थ-दीपिकायां श्रीधर-स्वामि-विरचितायां \
प्रथम-स्कन्ध-टीकायाम् एकोनविंशोऽध्यायः ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

इति कलि-युग-पावन-स्वभजन-विभजन-प्रयोजनावतार-

श्री-श्री-भगवत्-कृष्ण-चैतन्य-देव-चरणानुचर-

विश्व-वैष्णव-राज-सभा-सभाजन-भाजन-

श्री-रूप-सनातनानुशासन-भारती-गर्भे

सप्तम-सन्दर्भात्मक-श्री-भागवत-सन्दर्भे

प्रथम-स्कन्धस्य श्री-क्रम-सन्दर्भः समाप्तः ॥

प्रथम-स्कन्ध-मूल-सङ्ख्या = ९५५

टीका = १७२७

सन्दर्भ-सङ्ख्या = १७००

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्लक्ष्णया मधुरया गिरा ॥४०॥

इति सारार्थ-दर्शिन्यां हर्षिण्यां भक्त-चेतसाम् ।

एकोनविंशः प्रथमे सङ्गतः सङ्गतः सताम् ॥*॥

श्रीधरः-स्वामिनां श्रीमत्-प्रभूणां श्री-मुखाद् गुरोः ।

व्याख्यासु सार-ग्रहणाद् इयं सारार्थ-दर्शिनी ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **श्लक्ष्नया मधुरया गिरा अहो अद्य वयम् [भा। पु। १.१९.३२] इत्य्-आदि । कयाभाषितोऽभिमुखीकृतः पृष्टश् च बादरायणिः भगवान् प्रत्यभाषत ॥४०॥

जयति प्रथम-स्कन्धः, सुमेरुर् इव सुन्दरो वरो लोके । \
यो दयते शश्वद्-गङ्गाम् इव भक्त-बन्धुतां विष्णोः ॥ \
विद्या-भूषण-भणितां, प्रथम-स्कन्धस्य टिप्पनीम् एताम् । \
सन्तः करुणावन्तो, माधव-हृदया निरीक्षन्ताम् ॥२॥ \


> \


इति वैष्णवानन्दिन्यां प्रथम-स्कन्ध-टिप्पन्यामुनविंशः ॥१९॥

**॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां प्रथम-स्कन्धे

**शुकागमनं **नाम एकोनविंशोऽध्यायः ।

॥१९॥

वेर्सिओन् १.०२, सेप्त्। २५, २०१६।

वेर्सिओन् २.०१, २०२०


<!-- Footnotes themselves at the bottom. -->
## नोतेस्


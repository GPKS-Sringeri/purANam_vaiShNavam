+++
title = "01"
+++

<!-- Copy and paste the converted output. -->

<!-----

You have some errors, warnings, or alerts. If you are using reckless mode, turn it off to see inline alerts.
* ERRORs: 0
* WARNINGs: 0
* ALERTS: 1

Conversion time: 288.776 seconds.


Using this Markdown file:

1. Paste this output into your source file.
2. See the notes and action items below regarding this conversion run.
3. Check the rendered output (headings, lists, code blocks, tables) for proper
   formatting and use a linkchecker before you publish this page.

Conversion notes:

* Docs to Markdown version 1.0β34
* Thu Jun 01 2023 18:54:45 GMT-0700 (PDT)
* Source doc: bhagavata_purana_-_canto_01_-_four_commentaries
----->


<p style="color: red; font-weight: bold">>>>>>  gd2md-html alert:  ERRORs: 0; WARNINGs: 0; ALERTS: 1.</p>
<ul style="color: red; font-weight: bold"><li>See top comment block for details on ERRORs and WARNINGs. <li>In the converted Markdown or HTML, search for inline alerts that start with >>>>>  gd2md-html alert:  for specific instances that need correction.</ul>

<p style="color: red; font-weight: bold">Links to alert messages:</p><a href="#gdcalert1">alert1</a>

<p style="color: red; font-weight: bold">>>>>> PLEASE check and correct alert issues and delete this message and the inline alerts.<hr></p>


oṁ śrī-śrī-rādhā-kṛṣṇābhyāṁ namaḥ

**śrīmad-bhāgavata-mahā-purāṇam |**

(1)

**atha bhāgavata-prathama-skandha-prārambhaḥ ||**

oṁ namo bhagavate vāsudevāya |

(1.1)


## atha prathamo’dhyāyaḥ


### naimiṣa-kṣetre śrīmad-bhāgavata-viṣaye sūtaṁ prati śaunakādi-munīnāṁ praśnaḥ |

|| 1.1.1 ||

**janmādy asya yato’nvayād itarataś cārtheṣv abhijñaḥ svarāṭ**

**tene brahma hṛdā ya ādi-kavaye muhyanti yat sūrayaḥ |**

**tejo-vāri-mṛdāṁ yathā vinimayo yatra tri-sargo’mṛṣā**

**dhāmnā svena sadā nirasta-kuhakaṁ satyaṁ paraṁ dhīmahi ||**

**śrīdhara-svāmī (bhāvārtha-dīpikā) :**

oṁ namaḥ parama-haṁsāsvādita-caraṇa-kamala-cin-makarandāya

bhakta-jana-mānasa-nivāsāya śrī-rāma-candrāya ||

vāg-īśā yasya vadane lakṣmīr yasya ca vakṣasi |

yasyāste hṛdaye saṁvit taṁ nṛsiṁham ahaṁ bhaje ||1||

viśva-sarga-visargādi-nava-lakṣaṇa-lakṣitam |

śrī-kṛṣṇākhyaṁ paraṁ dhāma jagad-dhāma nanāma tat ||2||

mādhavomā-dhavāv īśau sarva-siddhi-vidhāyinau |

vande parasparātmānau paraspara-nuti-priyau ||3||

saṁpradāyānurodhena paurvāparyānusārataḥ |

śrī-bhāgavata-bhāvārtha-dīpikeyaṁ pratanyate ||4||

kvāhaṁ manda-matiḥ kvedaṁ manthanaṁ kṣīra-vāridheḥ |

kiṁ tatra paramāṇur vai yatra majjati mandaraḥ ||5||

mūkaṁ karoti vācālaṁ paṅguṁ laṅghayate girim |

yat-kṛpā tam ahaṁ vande paramānanda-mādhavam ||6||

śrī-bhāgavatābhidhaḥ sura-tarus tārāṅkuraḥ sajjaniḥ

skandhair dvādaśabhis tataḥ pravilasad bhaktyālavālodayaḥ |

dvātriṁśat tri-śataṁ yasya vilasac-chākhāḥ sahasrāny

alaṁ parṇāny aṣṭa-daśeṣṭado’tisulabho varvarti sarvopari ||7||

atha nānā-purāṇa-śāstra-prabandhaiś citta-prasattim alabhamānas tatra tatrāparituṣyan nāradopadeśataḥ śrīmad-bhagavad-guṇānuvarṇana-pradhānaṁ bhāgavata-śāstraṁ prāripsur vedavyāsas tat-pratyūha-nivṛtty-ādi-siddhaye tat-pratipādya-para-devatānusmaraṇa-lakṣaṇaṁ maṅgalam ācarati—**janmādy asya** iti | **paraṁ** parameśvaraṁ **dhīmahi** | dhyāyater liṅi chāndasam, dhyāyemety arthaḥ | bahu-vacanaṁ śiṣyābhiprāyam | 

tam eva svarūpa-taṭastha-lakṣaṇābhyām upalakṣayati | tatra svarūpa-lakṣaṇaṁ—**satyam** iti | satyatve hetuḥ—**yatra** yasmin brahmaṇi **trayāṇāṁ** māyā-guṇānāṁ tamo-rajaḥ-sattvānāṁ **sargo** bhūtendriya-devatā-rūpo’**mṛṣā** satyaḥ | yat-satyatayā mithyā-sargo’pi satyavat pratīyate, taṁ **paraṁ satyam** ity arthaḥ | 

atra dṛṣṭāntaḥ—**tejo-vāri-mṛdāṁ yathā vinimaya** iti | **vinimayo** vyatyayo’nyasminn anyāva-bhāsaḥ | sa yathā’dhiṣṭhāna-sattayā sadvat pratīyata ity arthaḥ | tatra tejasi vāri-buddhir[^1] marīci-toye prasiddhā | mṛdi kācādau vāri-buddhir, vāriṇi ca kācādi-buddhir ity-ādi yathā-yatham ūhyam | yad vā, tasyaiva paramārtha-satyatva-pratipādanāya tad itarasya mithyātvam uktam | yatra mṛṣaivāyaṁ tri-sargo na vastutaḥ sann iti | yatrety anena pratītam upādhi-saṁbandhaṁ vārayati | **svenaiva dhāmnā** mahasā **nirastaṁ kuhakaṁ** kapaṭaṁ māyā-lakṣaṇaṁ yasmiṁs tam | 

taṭastha-lakṣaṇam āha—janmādīti | asya viśvasya janma-sthiti-bhaṅgā[^2] yato bhavanti, taṁ dhīmahīti | tatra hetuḥ—**anvayād itarataś caartheṣv** ākāśādi-kāryeṣu parameśvarasya sad-rūpeṇānvayād akāryebhyaś ca kha-puṣpādibhyas tad-vyatirekāt | 

yad vā, anvaya-śabdenānuvṛttiḥ | itara-śabdena vyāvṛttiḥ | anuvṛttatvāt sad-rūpaṁ brahma kāraṇaṁ mṛt-suvarṇādivat | vyāvṛttatvād viśvaṁ kāryaṁ ghaṭa-kuṇḍalādivad ity arthaḥ | 

yad vā, sāvayavatvād anvaya-vyatirekābhyāṁ yad asya janmādi, tad yato bhavatīti saṁbandhaḥ | tathā ca śrutiḥ—yato vā imāni bhūtāni jāyante | yena jātāni jīvanti | yat prayanty abhisaṁviśanti [tai.u. 3.1.1] ity ādyā | smṛtiś ca—


        yataḥ sarvāṇi bhūtāni bhavanty ādi-yugāgame |


        yasmiṁś ca pralayaṁ yānti punar eva yuga-kṣaye || ity ādyā |

tarhi kiṁ pradhānaṁ jagat-kāraṇatvād dhyeyam abhipretaṁ ? nety āha—**abhijño** yas tam | sa īkṣata lokān nu sṛjā [ai.u. 1.1.1] iti | sa imāṁl lokān asṛjata [ai.u. 1.1.2] iti śruteḥ, īkṣater nāśabdam [ve.sū. 1.1.5] iti nyāyāc ca | 

tarhi kiṁ jīvo dhyeyaḥ syāt ? nety āha—**svarāṭ** svenaiva rājate yas tam | svataḥ-siddha-jñānam ity arthaḥ | 

tarhi kiṁ brahmā dhyeyaḥ, hiraṇyagarbhaḥ samavartatāgre bhūtasya jātaḥ patir eka āsīt iti śruteḥ ? nety āha—tena iti | **ādi-kavaye** brahmaṇe’pi **brahma** cedaṁ yas **tene** prakāśitavān | 


        yo brahmāṇaṁ vidadhāti pūrvaṁ 


        yo vai vedāṁś ca prahiṇoti tasmai |


        taṁ ha devam ātma-buddhi-prakāśaṁ 


        mumukṣur vai śaraṇam ahaṁ prapadye || [śve.u. 6.18]

iti śruteḥ | nanu brahmaṇo anyato vedādhyayanam aprasiddham | satyam, tat tu hṛdā manasaiva tene vistṛtavān | anena buddhi-vṛtti-pravartakatvena gāyātry-artho darśitaḥ | vakṣyati hi—


        pracoditā yena purā sarasvatī 


        vitanvatā’jasya satīṁ smṛtiṁ hṛdi |


        sva-lakṣaṇā prādur ābhūt kilāsyataḥ 


        sa me ṛṣīṇām ṛṣabhaḥ prasīdatām || iti |

nanu brahmā svayam eva supta-pratibuddha-nyāyena upalabhatāṁ nety āha | yasmin brahmaṇi sūrayo muhyantīti | tasmād brahmaṇo’pi parādhīna-jñānatvāt svataḥ-siddha-jñānaḥ parameśvara eva jagat-kāraṇam | ata eva satyo’sataḥ sattā-pradatvāc ca paramārtha-satyaḥ sarva-jñātvena ca nirasta-kuhakas tam | dhīmahīti gāyatryā prārambheṇa ca gāyatry-ākhya-brahma-vidyā-rūpam etat purāṇam iti darśitam | yathoktaṁ matsya-purāṇe—


        yatrādhikṛtya gāyatrīṁ varṇyate dharma-vistaraḥ |


        vṛtrāsura-vadhopetaṁ tad bhāgavatm iṣyate || 


        likhitvā tac ca yo dadyād dhema-siṁha-samanvitam |


        prauṣṭha-padyāṁ paurṇamāsyāṁ sa yāti paramaṁ padam ||


        aṣṭādaśa-sahasrāṇi[^3] purāṇaṁ prakīrtitam || [53.20-22] \


purāṇāntare ca—


        grantho’ṣṭādaśa-sāhasro dvādaśa-skandha-saṁmitaḥ |


        hayagrīva-brahma-vidyā yatra vṛtra-vadhas tathā |


        gāyatryā ca samārambhas tad vai bhāgavataṁ viduḥ || 

padma-purāṇe’mbarīṣaṁ prati gautamoktiḥ—


        ambarīṣa śuka-proktaṁ nityaṁ bhāgavataṁ śṛṇu |


        paṭhasva sva-mukhenāpi yadīcchasi bhava-kṣayam || iti | 

ata eva bhāgavataṁ nāmānyad ity api na śaṅkanīyam ||1||

———————————————————————————————————————

**jīva-gosvāmī (paramātma-sandarbhaḥ, 105): **īśvaras tu parjanyavad draṣṭavya ity asya brahma-sūtra-nirgatārtha-nyāyasyāpy atraivāntarbhāva-siddheḥ | iti brahma-bhagavat-paramātmāno vivṛtāḥ | tad evaṁ trivyūhatvam eva vyākhyātam | kvacid vāsudevādi-caturvyūhāditvaṁ ca dṛśyate | sa ca bhedaḥ kasyacit kenacid abheda-vivakṣayā bheda-vivakṣayā ca nāyuktaḥ | tad uktaṁ mokṣa-dharme nārāyaṇīye—


    eka-vyūha-vibhāgo vā kvacid dvi-vyūha-sañjñitaḥ | 


    tri-vyūhaś cāpi saṅkhyātaś catur vyūhaś ca dṛśyate || [ma.bhā. 12.336.53] iti |

śrutiś ca—sa ekadhā bhavati dvidhā bhavati [chā.u. 7.26.2] ity-ādyā | 

atha pūrva-rītyā catur vyūhatvādy-avisaṁvāditayā yad atra tri-vyūhatvaṁ, tatra prathama-vyūhasya śrī-bhagavata eva mukhyatvaṁ yat pratipādakatvenaivāsya śrī-bhāgavatam ity ākhyā | yathoktam—idaṁ bhāgavataṁ nāma purāṇaṁ brahma-sammitam [bhā.pu. 1.3.40] iti | tasya hi prādhānye ṣaḍ-vidhena liṅgena tātparyam api paryālocyate | 


    upakramopasaṁhārāv abhyāso’pūrvatā phalam | 


    arthavādopapattī ca liṅgaṁ tātparya-nirṇaye || ity ukta-prakāreṇa | 

tathā hi tāvad upakramopasaṁhārayor aikyena—


        janmādy asya yato’nvayād itarataś cārtheṣv abhijñaḥ svarāṭ


        tene brahma hṛdā ya ādi-kavaye muhyanti yat sūrayaḥ |


        tejo-vāri-mṛdāṁ yathā vinimayo yatra tri-sargo’mṛṣā


        dhāmnā svena sadā nirasta-kuhakaṁ satyaṁ paraṁ dhīmahi || [bhā.pu. 1.1.1]


        kasmai yena vibhāsito’yam atulo jñāna-pradīpaḥ purā


        tad-rūpeṇa ca nāradāya munaye kṛṣṇāya tad-rūpiṇā |


        yogīndrāya tad-ātmanātha bhagavad-rātāya kāruṇyatas


        tac chuddhaṁ vimalaṁ viśokam amṛtaṁ satyaṁ paraṁ dhīmahi || [bhā.pu. 12.13.19]

tatra purvasyārthaḥ | artho’yaṁ brahma-sūtrāṇām iti gāruḍokter asya mahā-purāṇasya brahma-sūtrākṛtrima-bhāṣyātmakatvāt prathamaṁ tad upādāyaivāvatāraḥ | tatra pūrvam, athāto brahma jijñāsā [ve.sū. 1.1.1] iti vyācaṣṭe—**tejo-vāri-mṛdām** ity-ādy-ardhena | yojanāyāṁ prāthamikatvād asya pūrvatvam |

tatra brahma-jijñāsā iti vyācaṣṭe—**paraṁ dhīmahi** iti | **paraṁ** śrī-bhagavantaṁ **dhīmahi** dhyāyema | tad evaṁ mukta-pragrahayā yoga-vṛttyā bṛhattvād brahma yat sarvātmakaṁ, tad bahiś ca bhavati | tat tu nija-raśmy-ādibhyaḥ sūrya iva sarvebhyaḥ param eva svato bhavatīti mūla-rūpatva-pradarśanāya[^4] para-padena brahma-padaṁ vyākhyāyate | tac cātra bhagavān evety abhimataṁ, puruṣasya tad-aṁśatvāt, nirviśeṣa-brahmaṇo[^5] guṇādi-hīnatvāt |

uktaṁ ca śrī-rāmānuja-caraṇaiḥ—sarvatra bṛhattva-guṇa-yogena hi brahma-śabdaḥ | bṛhattvaṁ ca svarūpeṇa guṇaiś ca yatrānavadhikātiśayaḥ so’sya mukho’rthaḥ | sa ca sarveśvara eva [śrī-bhāṣya 1.1.1] iti | 

uktaṁ pracetobhiḥ, na hy antas tvad-vibhūtīnāṁ so’nanta iti gīyase [bhā.pu. 4.30.31] | ata eva vividha-manoharānantākāratve’pi tat-tad-ākārāśraya-paramādbhuta-mukhyākāratvam api tasya vyañjitam | tad evaṁ mūrtatve siddhe tenaiva paratvena na tasya viṣṇv-ādi-rūpaka-bhagavattvam eva siddham, tasyaiva brahma-śivādi-paratvena darśitatvāt | 

atra _jijñāsā_ ity asya vyākhyā—dhīmahīti | yatas taj-jijñāsāyās tātparyaṁ tad-dhyāna eva | tad uktam ekādaśe svayaṁ bhagavatā—


    śabda-brahmaṇi niṣṇāto na niṣṇāyāt pare yadi |


    śrutas tasya śrama-phalo hy adhenum iva rakṣataḥ || [bhā.pu. 11.11.18] iti |

tato dhīmahīty anena śrī-rāmānuja-mataṁ jijñāsā-padaṁ nididhyāsana-param eveti | svīyatvenāṅgīkaroti śrī-bhāgavata-nāmā sarva-vedādi-sāra-rūpo’yaṁ grantha ity āyātam | dhīmahīti bahu-vacanaṁ kāla-deśa-paramparā-sthitasya sarvasyāpi tat-kartavyatābhiprāyeṇa ananta-koṭi-brahmāṇḍāntaryāmināṁ puruṣāṇām aṁśi-bhūte bhagavaty eva dhyānasyābhidhānāt | anenaika-jīva-vāda-jīvana-bhūto vivarta-vādo’pi nirastaḥ | 

dhyāyatir api bhagavato mūrtatvam api bodhayati, dhyānasya mūrta evākaṣṭārthatvāt | sati ca susādhye pum-arthopāye duḥsādhyasya puruṣāpravṛttyā svata evāpakarṣāt, tad-upāsakasyaiva yuktatamatva-nirṇayāc ca | tathā ca gītopaniṣadaḥ—


    mayy āveśya mano ye māṁ nitya-yuktā upāsate |


    śraddhayā parayopetās te me yuktatamā matāḥ || 


    ye tv akṣaram anirdeśyam avyaktaṁ paryupāsate |


    te prāpnuvanti mām eva sarva-bhūta-hite ratāḥ || 


    kleśo’dhikataras teṣām  avyaktāsakta-cetasām |


    avyaktā hi gatir duḥkhaṁ dehavadbhir avāpyate || [gītā 12.2,3,5]

idam eva ca vivṛtaṁ brahmaṇā—


    śreyaḥ-sṛtiṁ bhaktim udasya te vibho


    kliśyanti ye kevala-bodha-labdhaye |


    teṣām  asau kleśala eva śiṣyate


    nānyad yathā sthūla-tuṣāvaghātinām || [bhā.pu. 10.14.4] iti |

ata evāsya dhyeyasya svayaṁ bhagavattvam eva sādhitam, śivādayaś ca vyāvṛttāḥ | tathā dhīmahīti liṅā dyotitā pṛthag-anusandhāna-rahitā prārthanā dhyānopalakṣita-bhagavad-bhajanam eva parama-puruṣārthatvena vyanakti | tato bhagavatas tu tathātvaṁ svayam eva vyaktam | 

tataś ca yathokta-parama-manohara-mūrtitvam eva lakṣyate | tathā ca, vedānāṁ sāma-vedo’smi [gītā 10.22] iti, tatra ca bṛhat-sāma tathā sāmnām [gītā 10.35] ity-ukta-mahimni bṛhat-sāmni, bṛhad dhāmaṁ bṛhat pārthivaṁ bṛhad antarīkṣaṁ bṛhad divaṁ bṛhad vāmaṁ bṛhadbhyo vāmaṁ vāmebhyo vāmam iti | tad evaṁ _brahma-jijñāsā_ iti vyākhyātam |

athāta ity asya vyākhyām āha—**satyam** iti | yatas tatra atha-śabda ānantarye, ataḥ-śabdo vṛttasya hetu-bhāve vartate, tasmād atheti svādhyāya-kramataḥ prāk-prāpta-karma-kāṇḍe pūrva-mīmāṁsayā samyak-karma-jñānād anantaram ity arthaḥ | ata iti tat-kramataḥ samanantaraṁ prāpta-brahma-kāṇḍe tūttara-mīmāṁsayā nirṇeya-samyag-arthe’dhīta-carād yat-kiñcid-anusaṁhitārthāt kutaścid vākyād dhetor ity arthaḥ | pūrva-mīmāṁsāyāḥ pūrva-pakṣatvenottara-mīmāṁsā-nirṇayottara-pakṣe’sminn avaśyāpekṣyatvāt, aviruddhāṁśe sahāyatvāt, karmaṇaḥ śānty-ādi-lakṣaṇa-sattva-śuddhi-hetutvāc ca | tad-anantaram ity eva labhyam | vākyāni caitāni—

tad yatheha karma-jito lokaḥ kṣīyate, evam evāmutra puṇya-jito lokaḥ kṣīyate, tad ya ihātmānam anu vidya vrajanti, etāṁś ca satyān kāmāṁs teṣāṁ sarveṣu lokeṣv akāma-cāro bhavati [chā.u. 8.1.6] iti, na ca punar āvartate [chā.u. 8.15.1] iti, sa cānantyāya kalpate [śve.u. 5.9] iti, nirañjanaḥ paramaṁ sāmyam upaiti [mu.u. 3.1.3] iti |


    idaṁ jñānam upāśritya mama sādharmyam āgatāḥ |


    sarge’pi nopajāyante pralaye na vyathanti ca || [gītā 14.2] iti |

tad etad ubhayaṁ vivṛtaṁ rāmānuja-śārīrake—

mīmāṁsā-pūrva-bhāga-jñātasya karmaṇo’lpāsthira-phalatvaṁ tad-uparitana-bhāgāvaseyasya brahma-jñānasya tv anantākṣaya-phalatvaṁ śrūyate, ataḥ pūrva-vṛttāt karma-jñānād anantaraṁ brahma jñātavyam ity uktaṁ bhavati | tad āha sarvādi-vṛtti-kāro bhagavān baudhāyanaḥ—vṛttāt karmādhigamād anantaraṁ brahma-vividiṣeti iti |

etad eva purañjanopākhyāne ca dakṣiṇa-vāma-karṇayoḥ pitṛhū-devahū-śabda-niruktau vyaktam asti | tad evaṁ samyak karma-kāṇḍa-jñānānantaraṁ brahma-kāṇḍa-gateṣu keṣucid vākyeṣu svargādy-ānandasya vastu-vicāreṇa duḥkha-rūpatva-vyabhicāri-sattākatva-jñāna-pūrvakaṁ brahmaṇas tv avyabhicāri-paratamānandatvena satyatva-jñānam eva brahma-jijñāsāyāṁ hetur iti | athāta ity asyārthe labdhe tan-nirgalitārtham evāha—**satyam** iti | sarva-sattādāv avyabhicāri-sattākam ity arthaḥ, **param** ity anena **anvayāt,_ _**satyaṁ jñānam anantaṁ brahma [tai.u. 2.1.3] ity atra śrutau ca brahmety anena |

tad evam anyasya tad-icchādhīna-sattākatvena vyabhicāri-sattākatvam āyāti | tad evam atra tad etad-avadhi vyabhicāri-sattākam eva dhyātavanto vayam idānīṁ tv avyabhicāri-sattākaṁ dhyāyemeti bhāvaḥ |

atha paratvam eva vyanakti—**dhāmnā** iti | atra dhāma-śabdena prabhāva ucyate, prakāśo vā | gṛha-deha-tviṭ-prabhāvā dhāmani ity amarādi-nānārtha-vargāt | na tu svarūpam | tathā **kuhaka**-śabdenātra pratāraṇa-kṛd ucyate | tac ca jīva-svarūpāvaraṇa-vikṣepa-kāritvādinā māyā-vaibhavam eva | tataś ca **svena dhāmnā** sva-prabhāva-rūpayā sva-prakāśa-rūpayā vā śaktyā sadā nityam eva **nirastaṁ kuhakaṁ** māyā-vaibhavaṁ yasmāt tam | tad uktaṁ, māyāṁ vyudasya cic-chaktyā [bhā.pu. 1.7.23] iti |

tasyā api śakter āgantukatvena **svena** ity asya vaiyārthyaṁ syāt | sva-svarūpeṇety evaṁ vyākhyāne tu **svena** ity anenaiva caritārthatā syāt | yathā kathañcit tathā vyākhyāne’pi **kuhaka**-nirasana-lakṣaṇā śaktir evāpadyate | sā ca sādhakatama-rūpayā tṛtīyayā vyakteti | etena māyā-tat-kārya-vilakṣaṇaṁ yad vastu, tat tasya svarūpam iti sva-svarūpa-lakṣaṇam api gamyam | tac ca satyaṁ jñānam ānandaṁ brahma [tai.u. 2.1.3] iti, vijñānam ānandaṁ brahma [bṛ.ā.u. 3.9.28] iti śruti-prasiddham eva | etac-chruti-lakṣakam eva ca satyam iti vinyastam | tad evaṁ svarūpa-śaktiś ca sākṣād evopakrāntā, tataḥ sutarām evāsya bhagavattvaṁ spaṣṭam |

atha mukhye satyatve yuktiṁ darśayati—**yatra** iti | brahmatvāt sarvatra sthite vāsudeve bhagavati yasmin sthitas trayāṇāṁ guṇānāṁ bhūtendriya-devatātmako yasyaiveśituḥ **sargo**’py ayam **amṛṣā** śukty-ādau rajatādikam ivāropito na bhavati, kintu yato vā imāni jāyante [tai.u. 3.1.1] iti śruti-prasiddhe brahmaṇi yatra sarvadā sthitatvāt sañjñā-mūrti-kḷptis tu trivṛt kurvata upadeśāt [ve.sū. 2.4.20] iti yad eka-kartṛkatvāc ca satya eva | 

tatra dṛṣṭāntenāpy amṛṣātvaṁ sādhayati—**teja**-ādīnāṁ **vinimayaḥ** parasparāṁśa-vyatyayaḥ parasparasminn aṁśenāvasthitir ity arthaḥ | sa yathā mṛṣā na bhavati, kintu yathaiveśvara-nirmāṇaṁ tathety arthaḥ | imās tisro devatās trivṛd ekaikā bhavati [chā.u. 6.3.4], tad agne rohitaṁ rūpaṁ tejasas tad-rūpaṁ yat śuklaṁ tad apāṁ yat kṛṣṇaṁ tat pṛthivyāḥ tad annasya [chā.u. 6.4.1] iti śruteḥ |+++

tad evam arthasyāsya śruti-mūlatvāt kalpanā-mūlas tv anyo’rthaḥ svata eva parāstaḥ | tatra ca sāmānyatayā nirdiṣṭānāṁ teja-ādīnāṁ viśeṣatve saṅkramaṇaṁ na śābdikānāṁ hṛdayam adhyārohati | yadi ca tad evāmaṁsyata, tadā vārādīni marīcikādiṣu yathety evāvakṣyate | kiṁ ca tan-mate brahmatas trisargasya mukhyaṁ janma nāsti kintyāropa eva janmety ucyate | sa punar bhramād eva bhavati | bhramaś ca sādṛśyāvalambī | sādṛśyaṁ tu kāla-bhedenobhayam evādhiṣṭhānaṁ karoti | rajate’pi śukti-bhrama-sambhavāt | na caikātmakaṁ bhramādhiṣṭhānaṁ bahv-ātmakaṁ tu bhrama-kalpitam ity asti niyamo mitho militeṣu vidūra-varti-dhūma-parvata-vṛkṣeṣv akhaṇḍa-megha-bhrama-sambhavāt |

tad evaṁ prakṛte’py anādita eva tri-sargaḥ pratyakṣaṁ pratīyate | brahma ca cin-mātratayā svata eva sphurad asti | tasmād anādya-jñānākrāntasya jīvasya yathā sad-rūpatā-sādṛśyena brahmaṇi tri-sarga-bhramaḥ syāt tathā tri-sarge’pi brahma-bhramaḥ kathaṁ na kadācit syāt | tataś ca brahmaṇa evādhiṣṭhānatvam ity anirṇaye sarva-nāśa-prasaṅgaḥ | āropakatvaṁ tu jaḍasyaiva cinmātrasyāpi na sambhavati | brahma ca cinmātram eva tan-matam iti | tataś ca śruti-mūla eva vyākhyāne siddhe so’yam abhiprāyaḥ | yatra hi yan nāsti kintv anyatraiva dṛśyate tatraiva tad-āropaḥ siddhaḥ | tataś ca vastutas tad-ayogāt tatra tat-sattayā tat-sattā kartuṁ na śakyata eva | tri-sargasya tu tac-chakti-viśiṣṭād bhagavato mukhya-vṛttyaiva jātatvena śrutatvāt tad-vyatirekāt tatraiva sarvātmake so’sti | tatas tasmin na cāropitaṁ ca | āropas tu tathāpi dhāmnety ādi-rītyaivācintya-śaktitvāt tena liptatvābhāve’pi tac-chāṅkara-rūpa eva | tathā ca eka-deśa-sthitasyāgner jyotsnā vistāriṇī yathā [vi.pu. 1.22.56] ity anusāreṇa tat-sattayā tat-sattā bhavati |

tato bhagavato mukhyaṁ satyatvaṁ **tri-sargasya** ca na mṛṣātvam iti | tathā ca śrutiḥ—satyasya satyam iti tathā prāṇā vai satyaṁ teṣām  eva satyam [bṛ.ā.u. 2.3.6] iti prāṇa-śabdoditānāṁ sthūla-sūkṣma-bhūtānāṁ vyavahārataḥ satyatvenādhigatānāṁ mūla-kāraṇa-bhūtaṁ parama-satyaṁ bhagavantaṁ darśayatīti | 

atha tam eva taṭastha-lakṣaṇena ca tathā vyañjayan prathamaṁ viśadārthatayā brahma-sūtrāṇām eva vivṛtir iyaṁ saṁhiteti bibodayiṣayā ca tad-antaraṁ sūtram eva prathamam anuvadati—**janmādy asya yata** iti | janmādīni sṛṣṭi-sthiti-pralayam | tad-guṇa-saṁvijñāna-bahuvrīhi | **asya** viśvasya brahmādi-stamba-paryantāneka-kartṛ-bhoktṛ-saṁyuktasya pratiniyata-deśa-kāla-nimitta-kriyā-phalāśrayasya manasāpy acintya-vividha-citra-racanā-rūpasya **yato** yasmād acintya-śaktyā svayam upādāna-rūpāt kartr ādi-rūpāc ca **janmādi,taṁ paraṁ dhīmahi **ity anvayaḥ | atra viṣaya-vākyaṁ ca—bhṛgur vai vāruṇir varuṇaṁ pitaram upasasāra, adhīhi bho bhagavo brahma ity ārabhya, yato vā imāni bhūtāni jāyante, yena jātāni jīvanti, yat prayanty abhisaṁviśanti, tad vijijñāsasva, tad brahma [tai.u. 3.1.1] iti, tat tejo’sṛjata [chā.u. 6.2.3] ity-ādi ca |

janmādikam ihopalakṣaṇaṁ, na tu viśeṣaṇam | tatas tad-dhyāne tan na praviśanti, kintu śuddham eva taṁ dhyāyed iti  | kiṁ ca, atra prāg-ukta-viśeṣaṇa-viśiṣṭa-viśva-janmādes tādṛśa-hetutvena sarva-śaktitvaṁ satya-saṅkalpatvaṁ sarva-jñatvaṁ sarveśvaratvaṁ ca tasya sūcitam, yaḥ sarvajñaḥ sarva-vid yasya jñāna-mayaṁ tapaḥ [mu.u. 1.1.9], sarvasya vaśī  [bṛ.ā.u. 4.4.22] ity-ādi-śruteḥ | 

tathā paratvena nirastākhila-heya-pratyanīka-svarūpatvaṁ jñānādy-ananta-kalyāṇa-guṇatvaṁ sūcitam—na tasya kāryaṁ kāraṇaṁ ca vidyate [śve.u. 3.19] ity-ādi-śruteḥ | 

ye tu nirviśeṣa-vastu jijñāsyam iti vadanti, tan-mate brahma-jijñāsāyāṁ janmādy asya yata ity asaṅgataṁ syāt, niratiśaya-bṛhad-bṛṁhaṇaṁ ceti nirvacanāt, tac ca brahma jagaj-janmādi-kāraṇam [agni.pu. 216.8] iti vacanāc ca | evam uttareṣv api sūtreṣu sūtrodāhṛta-śrutayaś ca na tatra pramāṇam | tarkaś ca sādhya-dharmāvyabhicāri-sādhana-dharmānvita-vastu-viṣayatvān na nirviśeṣa-vastuni pramāṇam | jagaj-janmādi-bhramo yataḥ, tad brahmeti svotprekṣa-pakṣe ca na nirviśeṣa-vastu-siddhiḥ | bhrama-mūlam ajñānam, ajñāna-sākṣi brahmeti upagamāt | sākṣitvaṁ hi prakāśaika-rasatayocyate | prakāśatvaṁ tu jaḍād vyāvartakaṁ svasya parasya ca vyavahāra-yogyatāpādana-svabhāvena bhavati | tathā sati saviśeṣatvaṁ, tad-abhāve prakāśataiva na syāt | tucchataiva syāt | 

kiṁ ca, **tejo-vāri-mṛdām** ity anenaiva teṣāṁ vivakṣitaṁ setsyatīti, **janmādy asya yata** ity aprayojakaṁ syāt | atas tad-viśeṣatve labdhe, sa ca viśeṣaḥ śakti-rūpa eva | śaktiś cāntarāṅgā bahiraṅgā taṭasthā ceti tridhā darśitā | tatra vikārātmakeṣu jagaj-janmādiṣu sākṣād-dhetunā bahiraṅgāyā eva syād iti sā māyākhyā copakrāntā | taṭasthā ca vayaṁ **dhīmahi** ity anena |

atha yadyapi bhagavato’ṁśāt tad-upādāna-bhūta-prakṛty-ākhya-śakti-viśiṣṭāt puruṣād evāsya janmādi, tathāpi bhagavaty eva tad-dhetutā paryavasati | samudraika-deśe yasya janmādi, tasya samudra eva janmādīni | yathoktam—

prakṛtir yasyopādānam ādhāraḥ puruṣaḥ paraḥ |


    sato’bhivyañjakaḥ kālo brahma tat tritayaṁ tv aham || [bhā.pu. 11.24.19]

tasya ca bhagavato **janmādy asya yata** ity anenāpi mūrtatvam eva lakṣyate[^6] | yato mūrtasya jagato mūrti-śakter nidhāna-rūpa-tādṛśānanta-para-śaktīnāṁ nidhāna-rūpo’sāv ity ākṣipyate, tasya parama-kāraṇatvāṅgīkārāt | na ca tasya mūrtatve saty anyato janmāpatet, anavasthāpatter ekasyaivāditvenāṅgīkārāt, sāṅkhyānām avyaktasyeva 


    sa kāraṇaṁ karaṇādhipādhipo


    na cāsya kaścij janitā na cādhipaḥ [śve.u. 6.9] iti śruti-niṣedhāt, 

anādi-siddhāprākṛta-svābhāvika-mūrtitvena tasya tat-prasiddheś ca | 

tad evaṁ mūrtatve siddhe sa ca mūrto viṣṇu-nārāyādi-sākṣād-rūpakaḥ śrī-bhagavān eva nānyaḥ | tathā ca dāna-dharme—


    yataḥ sarvāṇi bhūtāni bhavanty ādi-yugāgame |


    yasmiṁś ca pralayaṁ yānti punar eva yuga-kṣaye || [sahasra-nāma 11] ity-ādi |

tat-pratipādaka-sahasra-nāmādau tatraiva tu yathoktam, anirdeśya-vapuḥ śrīmān [sahasra-nāma 32] iti | evaṁ ca skānde—


    sraṣṭā pātā ca saṁhartā sa eko harir īśvaraḥ |


    sraṣṭṛtvādikam anyeṣāṁ dāru-yoṣāvad ucyate || 


    eka-deśa-kriyāvattvān na tusarvātmaneritam |


    sṛṣṭy-ādikaṁ samastaṁ tu viṣṇor eva paraṁ bhavet || iti |

mahopaniṣadi ca—sa brahmaṇā sṛjati sa rudreṇa vilāpayati ity-ādikam | ata eva vivṛtaṁ—


    nimitta-mātram[^7] īśasya viśva-sarga-nirodhayoḥ |


    hiraṇyagarbhaḥ sarvaś ca kālasyārūpiṇas tava || [bhā.pu. 10.71.8] iti |

tava yo rūpa-rahitaḥ kālaḥ kāla-śaktiḥ, tasya nimitta-mātram iti vyadhikaraṇa eva ṣaṣṭhī | tathā ādyo’vatāraḥ puruṣaḥ parasya [bhā.pu. 2.6.42] ity-ādi | yad-aṁśato’sya sthiti-janma-nāśā [bhā.pu. 6.3.12] ity-ādi ca | tad evam atrāpi tathā-vidha-mūrtir bhagavān evopakrāntaḥ | 

tad evaṁ taṭastha-lakṣaṇena **paraṁ** nirdhārya, tad eva lakṣaṇaṁ brahma-sūtre śāstra-yonitvāt, tat tu samanvayāt [ve.sū. 1.1.3-4] ity etat-sūtra-dvayena sthāpitam asti | tatra pūrva-sūtrasyārthaḥ—kuto brahmaṇo jagaj-janmādi-hetutvaṁ ? tatrāha—śāstraṁ yonir jñāna-kāraṇaṁ yasya tattvāt, yato vā imāni bhūtāni [tai.u. 3.1.1] ity-ādi-śāstra-pramāṇakatvād iti | nātra darśanāntaravat tarka-pramāṇakatvam, tarkāpratiṣṭhānāt [ve.sū. 2.1.22] atyantātīndriyatvena pratyakṣādi-pramāṇāviṣayatvād brahmaṇaś ceti bhāvaḥ | vaināśikās tv avirodhādhyāye tarkeṇaiva nirākariṣyante | 

atra tarkāpratiṣṭhānaṁ caivam—īśvaraḥ kartā na bhavati, prayojana-śūnyatvān muktātmavat | nanu bhuvanādikaṁ jīva-kartṛkaṁ kāryatvāt ghaṭavat | vimati-viṣayaḥ kālo na loka-śūnyaḥ, kālatvāt vartamāna-kālavad ity-ādi | tad evaṁ darśanānuguṇyeneśvarānumānaṁ darśanāntara-prātikūlya-parāhatam iti śāstraika-prāmāṇakaḥ[^8] para-brahma-bhūtaḥ sarveśvaraḥ puruṣottamaḥ | śāstraṁ tu sakaletara-pramāṇa-paridṛṣṭa-samasta-vastu-vijātīya-sārvajñya-satya-saṅkalpatvādi-miśrānavadhikātiśayāparimitodāra-vicitra-guṇa-sāgaraṁ nikhila-heya-pratyanīka-svarūpaṁ pratipādayatīti na pramāṇāntarāvasita-vastu-sādharmya-prayukta-doṣa-gandhaḥ | ata eva svābhāvikānanta-nitya-mūrtimattvam api tasya sidhyati |

athottara-sūtrasyārthaḥ | brahmaṇaḥ kathaṁ śāstra-pramāṇakatvaṁ ? tatrāha—tat tv iti | tu-śabdaḥ prasaktāśaṅkā-nivṛtty-arthaḥ | tac-chāstra-pramāṇakatvaṁ brahmaṇaḥ sambhavaty eva | kutaḥ samanvayāt ? anvaya-vyatirekābhyām upapādanaṁ samanvayaḥ, tasmāt |

tatra anvayaḥ—satyaṁ jñānam anantaṁ brahma [tai.u. 2.1.3] iti, ānando brahma [tai.u. 3.6.1] iti, ekam evādvitīyaṁ brahma [chā.u. 6.2.1] iti, tat satyaṁ sa ātmā [chā.u. 6.8.7] iti, sad eva somyedam agra āsīt [chā.u. 6.2.1] iti, ātmā vā idam eka evāgra āsīt puruṣa-vidha [bṛ.ā.u. 1.4.1] iti, puruṣo ha vai nārāyaṇaḥ [nā.u. 1] iti, eko ha vai nārāyaṇa āsīt [ma.u. 1.1] iti, tad aikṣata bahu syāṁ prajāyeya [chā.u. 6.2.3] iti, tasmād vā etasmād ātmana ākāśaḥ sambhūtaḥ [tai.u. 2.1.3] iti, tat tejo’sṛjata [chā.u. 6.2.3] iti, yato vā imāni bhūtāni jāyante [tai.u. 3.1.1] iti, puruṣo ha vai nārāyaṇo’kāmayata atha nārāyaṇād ajo’jāyata yataḥ prajāḥ sarvāṇi bhūtāni [ma.nā.u.],


    nārāyaṇaṁ paraṁ brahma tattvaṁ nārāyaṇaḥ param |


    ṛtaṁ satyaṁ paraṁ brahma puruṣaṁ kṛṣṇa-piṅgalam || [ma.nā.u. 11.4] ity-ādiṣu ca |

atha vyatirekaḥ—katham asataḥ saj jāyeta [chā.u. 6.2.2] iti, ko hy evānyāt kaḥ prāṇyād yad eṣa ākāśa ānando na syāt [tai.u. 2.7.1] iti, eko ha vai nārāyaṇa āsīn na brahmā na ca śaṅkaraḥ [ma.nā.u. 1.1] ity-ādiṣu | 

anyeṣāṁ ca vākyānāṁ samanvayas tatraiva vakṣyate—ānanda-mayo’bhyāsāt [ve.sū. 1.1.12] ity-ādinā | sa caivaṁ paramānanda-rūpatvenaiva samanvito bhavatīti tad-upalabdhyaiva parama-puruṣārthatva-siddher na prayojana-śūnyatvam api |

tad evaṁ sūtra-dvayārthe sthite tad etad vyācaṣṭe—**anvayād itarataś cārtheṣv** iti | **artheṣu** nānā-vidheṣu veda-vākyārtheṣu satsv **anvayāt** anvaya-mukhena **yato** yasmāt ekasmād **asya janmādi** pratīyate, tathā **itarato** vyatireka-mukhena ca yasmād evāsya tataḥ pratīyata ity arthaḥ | ata eva tasya śruty-anvaya-vyatireka-darśitena parama-sukha-rūpatvena parama-puruṣārthatvaṁ ca dhvanitam | eko ha vai nārāyaṇa āsīt[ma.nā.u. 1.1] ity-ādi-śāstra-pramāṇatvena prāk-sthāpita-rūpaṁ ceti |

atha īkṣater nāśabdam [ve.sū. 1.1.5] iti vyācaṣṭe—**abhijña** iti | atra sūtrārthaḥ—idam āmnāyate chāndogye—sad eva somyedam agra āsīd ekam evādvitīyaṁ brahma [chā.u. 6.2.1] iti, tad aikṣata bahu syāṁ prajāyaya iti**...** tat-tejo’sṛjata [chā.u. 6.2.3] ity-ādi | atra paroktaṁ pradhānam api jagat-kāraṇatvenāyāti | tac ca nety āha—_īkṣater_ iti | yasmin śabda eva pramāṇaṁ na bhavati tad _aśabdam_, ānumānikaṁ pradhānam ity arthaḥ | _na_ tad iha pratipādyam | 

kuto’śabdatvaṁ tasya ? ity āśaṅkyāha—_īkṣateḥ,_ sac-chabda-vācya-sambandhi-vyāpāra-viśeṣābhidhāyina īkṣater dhātoḥ śravaṇāt _tad aikṣata_ itīkṣaṇaṁ cācetane pradhāne na sambhavet | anyatra cekṣā-pūrvikaiva sṛṣṭiḥ—sa aikṣata lokān nu sṛjā iti, sa imān lokān asṛjata [ai.u. 1.1.1-2] ity-ādau | īkṣaṇaṁ cātra tad-aśeṣa-sṛjya-vicārātmakatvāt sarvajñatvam eva kroḍīkaroti | tad etad āha—**abhijña** iti |

nanu tadānīm ekam evādvitīyam ity uktes tasyekṣaṇa-sādhanaṁ na sambhavati ? tatrāha—**svarāḍ** iti, sva-svarūpeṇaiva tathā tathā rājata iti, na tasya kāryaṁ karaṇaṁ ca vidyate [śve.u. 3.19] ity ādau, svābhāvikī jñāna-bala-kriyā ca ity-ādi-śruteḥ | etenekṣaṇavan-mūrtimattvam api tasya svābhāvikam ity āyātam, niḥśvasitasyāpy agre darśayiṣyamāṇatvāt | tac ca yathoktam eveti ca |

atha śāstra-yonitvāt [ve.sū. 1.1.3] ity asyārthāntaraṁ vyācaṣṭe—**tena** iti | tac cārthāntaraṁ yathā—kathaṁ tasya jagaj-janmādi-kartṛtvaṁ ? kathaṁ vā nānya-tantroktasya pradhānasya na cānyasya? iti tatrāha—_śāstrasya_ veda-lakṣaṇasya _yoniḥ_ kāraṇaṁ, tad-rūpatvāt | evaṁ vā are asya mahato bhūtasya niśvasitam etad yadṛg-vedo yajur vedaḥ sāmavedo’tha vāṅgirasa itihāsa-purāṇaṁ vidyā upaniṣadaḥ ślokāḥ sūtrāṇy upasūtrāṇi vyākhyānāni [bṛ.ā.u. 2.4.10] iti śruteḥ | śāstraṁ hi sarva-pramāṇāgocara-vividhānanta-jñāna-mayaṁ, tasya ca kāraṇaṁ brahmaiva śrūyata iti |

tad evaṁ mukhyaṁ sarvajñaṁ tādṛśaṁ sarvajñatvaṁ vinā ca sarva-śṛṣṭy-ādikam anyasya nopapadyata iti prokta-lakṣaṇaṁ brahmaiva jagat-kāraṇaṁ, na pradhānaṁ, na ca jīvāntaram iti | tad eva vivṛtyāha—**tene brahma hṛdā ya ādikavaya** iti | **brahma** vedam **ādi-kavaye **brahmaṇe brahmāṇaṁ **hṛdā** antaḥ-karaṇa-dvāraiva, na tu vākya-dvārā | **tene** āvirbhāvitavān | atra bṛhad-vācakena brahma-padena sarva-jñāna-mayatvaṁ tasya jñāpitam | hṛdety anenāntaryāmitvaṁ sarva-śaktimayatvaṁ ca jñāpitam | ādi-kavaya ity anena tasyāpi śikṣā-nidānatvāc chāstra-yonitvaṁ ceti | śrutiś cātra, 


    yo brahmāṇaṁ vidadhāti pūrvaṁ 


    yo vai vedāṁś ca prahiṇoti tasmai | 


    taṁ ha devam ātma-buddhi-prakāśaṁ 


    mumukṣur vai śaraṇam ahaṁ prapadye || [śve.u. 6.18] | 

mukta-jīvā api tat-kāraṇaṁ nety āha—**muhyanti** iti | **yad** yatra brahmaṇi vedākhye **sūrayaḥ** śeṣādayo’pi | anena ca śayana-līlā-vyañjita-niśvasitamaya-vedo brahmādi-vividhānana-locanaś ca yaḥ padmanābhas tad-ādi-mūrtikaḥ śrī-bhagavān evābhihitaḥ | vivṛtaṁ caitat pracoditā yena purā sarasvatī [bhā.pu. 2.4.22] ity-ādinā |

atha tat tu samanvayād [ve.sū. 1.1.4] ity asyārthāntaraṁ, yathā śāstra-yonitve hetuś ca dṛśyate ity āha—_tat tv_ iti | _samanvayo_’tra samyak sarvato-mukho’nvayo vyutpattir vedārtha-parijñātaṁ yasmāt tu śāstra-nidānatvaṁ niścīyata iti | jīve samyag jñānam eva nāsti, pradhānaṁ tv acetanam eveti bhāvaḥ, sa vetti viśvaṁ na hi tasya vettā [śve.u. 3.19] iti śruteḥ | tad etad asya tadīya-samyag-jñānaṁ vyatireka-mukhena bodhayituṁ jīvānāṁ sarveṣām api tadīya-samyag-jñānābhāvam āha—**muhyanti** iti | **sūrayaḥ** śeṣādayo’pi **yad** yatra śabda-brahmaṇi muhyanti | tad etad vivṛtaṁ svayaṁ bhagavatā—


    kiṁ vidhatte kim ācaṣṭe kim anūdya vikalpayet |


    ity asyā hṛdayaṁ loke nānyā mad veda kaścana || [bhā.pu. 11.21.42] iti | 

anena ca sākṣād-bhagavān evābhihitaḥ | 

atha īkṣater nāśabdam [ve.sū. 1.1.5] ity asyārthāntaram—**abhijña** ity atraiva vyañjitam asti | atra sūtrārthaḥ—nanv aśabdam asparśam arūpam avyayam [ka.u. 1.3.15] ity-ādi-śruteḥ | kathaṁ tasya śabda-yonitvaṁ ? tatra hi prakṛta-brahma śabda-hīnaṁ na bhavati | kutaḥ ? _īkṣateḥ_ | tad aikṣata bahu syāṁ prajyāyeya [chā.u. 6.2.3] ity atra _bahu syām_ iti śabdātmakekṣa-dhātoḥ śravaṇāt | tad etad āha, abhijñaḥ | bahu syām ity-ādi-śabdātmaka-vicāra-vidagdhaḥ | sa ca śabdādi-śakti-samudāyas tasya na prākṛtaḥ prakṛti-kṣobhāt, pūrvatrāpi sad-bhāvāt | tataḥ svarūpa-bhūta evety āha—**svarāṭ** iti |

atra pūrvavat tādṛśaṁ sadharmakatvaṁ mūrtimattvam api siddham | yathāhuḥ sūtrakārāḥ—antas tad-dharmopadeśāt [ve.sū. 1.1.10] iti| ato’śabdatvādikaṁ prākṛta-śabda-hīnatvādim eveti jñeyam | 

atrottara-mīmāṁsādhyāya-catuṣṭayasyāpy artho darśitaḥ | tatra **anvayād itarataś ca** iti samanvayādhyāyasya, **satyaṁ param** iti phalādhyāyasyeti | 

tathā gāyatry-artho’pi spaṣṭaḥ | tatra **janmādy asya yataḥ** iti praṇavārthaḥ, sṛṣṭy-ādi-śaktimattva-vācitvāt | tad evam evāgni-purāṇe gāyatrī-vyākhyāne proktam—taj-jyotir bhagavān viṣṇur jagaj-janmādi-kāraṇam iti | **yatra tri-sargo'mṛṣā** iti vyāhṛti-trayārthaḥ, ubhayatrāpi loka-trayasya tad-ananyatvena vivakṣitatvāt | **svarāḍ** iti savitṛ-prakāśaka-parama-tejo-vāci | **tene brahma hṛdā** iti buddhi-pravṛtti-preraṇā prārthanā sūcitā | tad eva kṛpayā sva-dhyānāyāsmākaṁ buddhi-vṛttīḥ prerayatād iti bhāvaḥ |

evam evoktaṁ gāyatryā ca samārambhaḥ[^9] iti | tac ca tejas tatra antas tad-dharmopadeśāt [ve.sū. 1.1.10] ity-ādinā sampratipannaṁ yan-mūrtaṁ tad-ādy-ananta-mūrtimad eva dhyeyam iti | tatra cāgni-purāṇa-kramastha-vacanāni[^10]— 


        evaṁ sandhyā-vidhiṁ kṛtvā gāyatrīṁ ca japet smaret | 


        gāyatry-ukthāni śāstrāṇi bhargaṁ prāṇāṁs tathaiva ca || 


        tataḥ smṛteyaṁ gāyatrī sāvitrī yata eva ca | 


        prakāśinī sā savitur vāg-rūpatvāt sarasvatī || 


        taj jyotiḥ paramaṁ brahma bhargas tejo yataḥ smṛtaḥ | 


        bhargaḥ syāt bhrājata iti bahulaṁ chandasīritam || 


        vareṇyaṁ sarva-tejobhyaḥ śreṣṭhaṁ vai paramaṁ param | 


        svargāpavarga-kāmair vā varaṇīyaṁ sadaiva hi || 


        vṛṇoter varaṇārthatvāt jāgrat-svapnādi-varjitam | 


        nityaṁ śuddhaṁ buddham ekaṁ nityaṁ bhargamadhīśvaram || 


        ahaṁ brahma paraṁ jyotir dhyāyema hi vimuktaye | 


        taj jyotir bhagavān viṣṇur jagaj-janmādi-kāraṇam || 


        śivaṁ kecit paṭhanti sma śakti-rūpaṁ paṭhanti ca |


        kecit sūryaṁ kecid agniṁ daivatāny agni-hotriṇaḥ ||


        agny-ādi-rūpī viṣṇur hi vedādau brahma gīyate |


        tat padaṁ paramaṁ viṣṇor devasya savituḥ smṛtam ||


        dadhāter vā dhīmahīti manasā dhārayemahi |


        no’smākaṁ yac ca bhargas tat sarveṣāṁ prāṇināṁ dhiyaḥ ||


        codayāt prerayād buddhiṁ bhoktṝṇāṁ sarva-karmasu |


        dṛṣṭādṛṣṭa-vipākeṣu viṣṇuḥ sūryāgni-rūpa-bhāk ||


        īśvara-prerito gacchet svargaṁ vā śvabhram eva vā |


        īśāvāsyam idaṁ sarvaṁ mahad-ādi-jagad dhariḥ ||


        svargādyaiḥ krīḍate devo yo haṁsaḥ puruṣaḥ prabhuḥ |


        dhyānena puruṣo’yaṁ ca draṣṭavyaḥ sūrya-maṇḍale ||


        satyaṁ sadā-śivaṁ brahma viṣṇor yat paramaṁ padam |


        devasya savitur devo vareṇyaṁ hi turīyakam ||


        yo’sāv āditya-puruṣaḥ so’sāv aham anuttamam |


        janānāṁ śubha-karmādīn pravartayati yaḥ sadā || ity-ādi |


        yatrādhikṛtya gāyatrīṁ varṇyate dharma-vistaraḥ | 


        vṛtrāsura-vadhotsiktaṁ tad bhāgavatam ucyate || ity ādīni ca | 

tasmād bharga-brahma-parā-viṣṇu-bhagavac-chabdābhinna-varṇatayā tatra tatra nirdiṣṭā api bhagavat-pratipādakā eva jñeyāḥ | madhye madhye tv ahaṅgrahopāsanā-nirdeśas tat-sāmya iva labdhe hi tad-upāsanā-yogyatā bhavatīti | 

tathā daśa-lakṣaṇartho’py atraiva dṛśyaḥ—tatra sarga-visarga-sthāna-nirodhā **janmādy asya yataḥ** ity atra, manvantareśānukathane ca sthānāntargate poṣaṇaṁ **tene** ity-ādau | ūtir **muhyanti**ity-ādau | muktir jīvānām api tat-sānnidhye sati kuhaka-nirasana-vyañjake **dhāmnā** ity-ādau | āśrayaḥ **satyaṁ param** ity ādau[^11] | 

sa ca svayaṁ-bhagavattvena nirṇīyatvāt śrī-kṛṣṇa eveti pūrvokta-prakāra eva vyakta iti | tad evam asminn upakrama-vākye sarveṣu pada-vākya-tātparyeṣu tasya dhyeyasya saviśeṣatvaṁ mūrtitvaṁ bhagavad-ākāraṁ ca vyaktam | tac ca yuktam, svarūpa-vākyāntara-vyaktatvāt | 


        yo’syotprekṣaka ādi-madhya-nidhane yo’vyakta-jīveśvaro 


        yaḥ sṛṣṭvedam anupraviśya ṛṣiṇā cakre puraḥ śāsti tāḥ | 


        yaṁ sampadya jahāty ajām anuśayī suptaḥ kulāyaṁ yathā 


        taṁ kaivalya-nirasta-yonim abhayaṁ dhyāyed ajasraṁ harim || [10.87.50] iti |

ato dharmaḥ projjhita- [bhā.pu. 1.1.2] ity-ādāv anantara-vākye’pi, kiṁ vā parair ity-ādinā tatraiva tātparyaṁ darśitam [bha.saṁ. §101] ||1||

———————————————————————————————————————

**jīva-gosvāmī (krama-sandarbhaḥ) : **

ajñāna-timirāndhasya jñānāñjana-śalākayā |

cakṣur unmīlitaṁ yena tasmai śrī-gurave namaḥ ||i||

śrīmad-bhāgavataṁ naumi yasyaikasya prasādataḥ |

ajñātān api jānāti sarvaḥ sarvāgamān api ||ii||

śrī-bhāgavata-sandarbhān śrīmad-vaiṣṇava-toṣaṇīm |

dṛṣṭvā bhāgavata-vyākhyā likhyate’tra yathā-mati ||iii||

yad atra skhalitaṁ kiñcij jāyate’navadhānataḥ |

jñeyaṁ na tat-tat-kartṝṇāṁ sam āhartur mamaiva tat ||iv||

yeṣāṁ protsāhanenāsmi pravṛtto’tyanta-sāhase |

te dīnānugraha-vyagrāḥ śaraṇaṁ mama vaiṣṇavāḥ ||v||

athaivaṁ sūcitānāṁ śrī-kṛṣṇa-vācya-vācakatā-lakṣaṇa-sambandha-tad-bhajana-lakṣaṇābhidheya-tat-prema-lakṣaṇa-prayojanānām arthānāṁ nirṇayāya pūrvaṁ tattva-sandarbhādi-ṣaṭ-sandarbhā nirūpitāḥ | adhunā tu śrīmad-bhāgavata-krama-vyākhyānāya, tatrāpi sambandhābhidheya-prayojana-nirṇaya-darśanāya ca saptamaḥ krama-sandarbho’yam ārabhyate |

śrī-bhāgavata-nidhy-arthā ṭīkā-dṛṣṭir adāyi yaiḥ |

śrīdhara-svāmi-pādāṁs tān vande bhakty-eka-rakṣakān ||vi||

svāmi-pādair na yad vyaktaṁ yad vyaktaṁ cāsphuṭaṁ kvacit |

tatra tatra ca vijñeyaḥ sandarbhaḥ krama-nāmakaḥ ||vii||

athātra paribhāṣeyaṁ jñātavyā yady apekṣyate |

mūlaṁ sa-ṭīkam aṅkādyaiḥ paricchedyaṁ sahānayā ||viii||

aṅkā vākyānta evātra deyāḥ padyāntato na tu |

bahu-padyaika-vākyatve garbhāṅkā bindu-mastakāḥ ||ix||

yasmin padye nāsti ṭīkā tad apy aṅkena yojayet |

eka-padyānya-vākyatve saṅkhyā-śabdās tu kāntakāḥ ||x||

bahu-padyaika-vākyatve’py amī jñeyās tathā-vidhāḥ |

yathārdhakaṁ yugmakaṁ ca trikam ity ādy udāhṛtiḥ ||xi||

**janmādy asya** ity atra śrī-śrīdhara-svāmi-caraṇānām ayam abhiprāyaḥ | **paraṁ** parameśvaram iti, na punar abheda-vādinām iva cin-mātraṁ brahmety arthaḥ | dhyeya-dhyātṛ-dhyāna-bhedāvagamāt | **satyam** iti | tad-upalakṣaṇatvena—satyaṁ jñānam anantaṁ brahma [tai.u. 2.1.2], atha kasmād ucyate paraṁ brahma…bṛṁhati bṛṁhayati ca [a.śi.u. 3.5] iti śruteḥ | bṛhattvād bṛṁhaṇatvāc ca yad brahma paramaṁ vidur [vi.pu. 1.12.57, 3.3.21] iti viṣṇu-purāṇāc ca | atrāpi śaktimattvena brahma-śabdasya parameśvara-vācakatvāt |

atra satyatva-sādhakam—**yatra trisargo mṛṣā** iti | yatra yad-āśrayatayety arthaḥ | atra dṛṣṭāntaḥ—**teja** iti | tadvad yatrāropita ity arthaḥ | tad-āropa-kartṛtvaṁ cāsmākaṁ jīvānām eveti labhyate | yatrāropyate, tac ca paraṁ yady acetanaṁ cetanaṁ vā syāt, tadā jīvānām evāropakatvena tatra svājñānasya trisargasya sambandho na syāt, kintu jīveṣv eva marīcikādāv iva jalādes tad-bhrama-hetv-ajñānasya ca | kintv atra tat tu cetanam, **abhijña** iti yojayiṣyamāṇatvāt | tatraiva **svarāḍ **ity anena jñāna-rūpasyāpi svarūpa-jñānenaiva jñātṛtvāṅgīkārāc ca | 

tato yad-vyaṣṭy-aṁśopādhikatvena jīvā bhrāntāḥ syuḥ, tat-samaṣṭy-upādhikatvena sa tu sutarāṁ tādṛśaḥ syād ity āśaṅkām anūdya siddhāntayati—yatrety aneneti | mahasā iti svataḥ-siddha-parama-jñāna-śaktitvenety arthaḥ | tathāgre vyākhyāsyamānatvāt | svarūpa-mātre vācye sva-śabdenaiva caritārthatvāt kathañcin-mātre vāco’pi hetutva-lakṣaṇena tṛtīyārthena tac-chaktitvam eva bodhayet | dvitīyādīnāṁ prātipadikādhikārtha eva vihitatvāt | tasya ca jñānopādhi-rūpatve sva-śabda-vaiyarthyaṁ syāt | kuhakam atra māyopādhikṛta-bhrama-parābhavaḥ— māyāṁ vyudasya cic-chaktyā kaivalye sthita ātmani [bhā.pu. 1.7.23] iti śrīmad-arjuna-vacanāt | 

kintu yatrety anena labdhasya parameśvarasya cin-mātreṇa svarūpāṁśena satatānubhūya-māna-svābhedam evālambya bhramādhiṣṭhānatvaṁ svīkṛtam | parameśvarasya tu dhyātum api prārthanīyatayā svānubhavātītatvāt tad-eka-vastutvaṁ vyāhanyeteti vivecanīyam |

atha tat tat sarvaṁ ghaṭayituṁ taṭastha-lakṣaṇaṁ **janmādy asya yata** iti | na tu marīcikādau jalādivat kevalam āropitaṁ, svatas tv anyatra siddham | kintv anādi-paramparayā tatraiva yad āropitatvam, tan-mātra-siddhatvād yata evāsya janmādīti gamyate | tad-dṛṣṭāntenaiva janmādi-siddhau punar uktatvāpātāt | 

tato’sya janmādau hetuḥ—**anvayād itarataś cārtheṣv** iti | atra prathamo’rthas tv anvayena tasyaiva kāraṇatva-bodhakaḥ, vyatireka-padenārthetaradākṣepa-labdham | tac ca kha-puṣpādi-rūpam iti tathā vyākhyātam | dvitīyas tṛtīyaś ca (arthaḥ) tasya kāraṇatvaṁ viśvasya kāryatvaṁ ca bodhayatīty atra dvitīye tv artha-śabdaḥ kārya-kāraṇa-paraḥ | kāraṇasya svāvasthāyāṁ kāryāvasthāyāṁ cānuvṛttatvam | kāryāṇāṁ tu parasparaṁ kāraṇāvasthāyāṁ ca vyāvṛttatvaṁ jñeyam | evaṁ śūnyavādārambha-vādau parihṛtau | 

tathā ca bahirmukha-pravṛtty-arthaṁ yuktīḥ pradarśya, antar mukhān prati śāstra-yonitvāt [ve.sū. 1.1.3] iti nyāyena śrutīr darśayati—tathā ceti | atra ca—yato vā imāni bhūtāni [tai.u. 3.1.1] ity-ādi-vākyavad vyatireko’pi jñeyaḥ | katham asataḥ saj jāyate [chā.u. 6.2.2] ity-ādeḥ | tatra tasya marīcikā-dṛṣṭāntena prāptam acetanatvaṁ spaṣṭam eva nivārayan para-mataṁ pradhānaṁ ca pratyācaṣṭe—tarhy ādinā | abhijña iti | tatrāstu tāvad acetanatvam | abhi sarvato-bhāvena ca taj-jñātṛtvaṁ śrūyate ity arthaḥ | tat-tat-sarva-vicārātmakatvād īkṣaṇasya | īkṣater nāśabdaṁ [ve.sū. 1.1.5] ity asyāyam arthaḥ | para-mataṁ pradhānaṁ viśva-kāraṇaṁ na bhavati | na vidyate śabdaḥ pramāṇaṁ yatra tathābhūtaṁ hi tat | kuto’śabdatvaṁ tasya ? tatrāha—īkṣater iti | sac-chabda-vācya-kāraṇa-vyāpārābhidhāyitvena tatrekṣ-dhātoḥ śravaṇāt | īkṣaṇaṁ ca cetana eva sambhavati | pradhānaṁ tv acetanam iti | 

nanu yatra trisarga āropyate, tad bhavatv acetanam, yas tv āropa-kartā jīvaḥ, sa khalu sarvāropakatvāc cetanaḥ sarvajñaś ca syāt | tasya ca bahu syāṁ [chā.u. 6.2.3] ity-ādi vākyaṁ svājñāna-kalpitvena svapna-dravyavat svābhedāpekṣayety āśaṅkyāha—tarhi kiṁ jīvaḥ syād iti | siddhāntayati—nety āheti | para-siddha-jñānatvena sarvajñatvaṁ sarva-sraṣṭṛtvaṁ ca na syāt, tena hīti |

tad evaṁ jñāna-pradatvena mokṣa-pradatvam api darśitam | evaṁ jīvasya tad-ajñānasya ca tasmād atyanta-bheda-prāptāv api siddhāntitam—satyam ity anenaiva, tat-sattayaiva sarva-sattā-svīkārāt |

tad evaṁ sarva-sattā-pradaṁ sarvādhiṣṭhānaṁ sarva-doṣa-spṛṣṭaṁ svarūpa-siddha-sarva-jñānādi-samavetaṁ sarva-kartṛ-mokṣa-dātṛ ca satyānanta-jñāna-svarūpaṁ paraṁ dhyeyam iti vākyārthaḥ |

svataḥ-siddha-jñānāditvaṁ śārīraka-bhāṣyādau ca īkṣater nāśabdaṁ [ve.sū. 1.1.5] ity atra svīkṛtam | prakṛti-kṣobhāt pūrvam īkṣānupapattyā | mantrau cemāv udāhṛtau—


    apāṇi-pādo javano grahītā


    paśyaty acakṣuḥ sa śṛṇoty akarṇaḥ |


    sa vetti vedyaṁ na ca tasyāsti vettā


    tam āhur agryaṁ puruṣaṁ mahāntam || [śve.u. 3.19] iti |


    na tasya kāryaṁ karaṇaṁ ca vidyate 


    na tat-samaś cābhyadhikaś ca dṛśyate | 


    parāsya śaktir vividhaiva śrūyate 


    svābhāvikī jñāna-bala-kriyā ca || [śve.u. 6.8] iti ca |

atrādvaita-vādinaḥ samādadhate—yadi jñeyaṁ satyaṁ syāt tadā tasya jñātṛtvam api tathā syāt, tadā tasya jñātṛtvam api tathā syāt | trisargasyājñāna-kalpitatvād ajñānasya sattvāsattvābhyām anirvacanīyatvād ajñānino jīvasya ca tenājñānenaiva pṛthak-pratītitvāt satyatvaṁ nāsty eva, tato jñātṛtvam api tatra nāsty eva, tathā śakty-antaram apīti |

vaiṣṇavās tu tad-abhyagama-vādenaivaṁ vadanti—tarhi kiṁ mithyaivedaṁ jīvānāṁ bhātīty api jñānaṁ tasyāvyabhicāri syāt | yena jñānena mṛṣā nirasyate, tasya tu satyatvam eva syāt | kiṁ ca, viśva-kāryānyathānupapattyā yathā parama-kāraṇa-rūpaṁ tad-abhyupagamyate, tathā tac-chaktir api svābhāviky evābhyupagamyeti | kārya-viśeṣotpattau kiñcit-karatvenaiva kāraṇatayā vastu-viśeṣāṅgīkārāt kiñcitkaratvam eva svābhāvika-śaktir iti | 

tad evam ajñānātirikta-svābhāvika-jñānena sva-gata-viśeṣatve prāpte svābhāvikī jñāna-bala-kriyā ca [śve.u. 6.8] iti pratipāditam | tad eva svarūpa-śaktir iti saiva sarvaṁ bhagavattvaṁ sādhayed iti **tene brahma hṛdā **iti vyañjitam | asyaiva mahato bhūtasya niśvasitam etad yad ṛg-vedaḥ [bṛ.ā.u. 2.4.10] ity-ādi śruty-antaraṁ tasya ca niśvasitasyāprākṛtatva-vyañjakam | nāsad āsīn no sadāsīt sa āsīt iti śruty-antaraṁ ca samuditaṁ sat tasyāprākṛta-mūrtimattvam api vyañjayati | tatas tan-niṣedhas tu prākṛta-paricchinna-niṣedha-para eva | yathoktaṁ dvitīya-skandhe vaikuṇṭha-varṇane—na yatra māyā [bhā.pu. 2.9.10] iti | śrī-daśame ca—darśayāmāsa lokaṁ svaṁ gopānāṁ tamasaḥ paraṁ [bhā.pu. 10.28.15] iti ca | ata evātmārāmāṇām api tac-chakti-vaibhavānubhave paramānanda-viśeṣo jāyate—ātmārāmāś ca munayaḥ [bhā.pu. 1.7.10] ity-ādibhyaḥ | ato jīvānāṁ tādṛśa-śaktyaiva tadīya-raśmi-sthānīyatvena nitya-siddhānāṁ tan-māyāvṛta-jñānānāṁ taj-jñāna-siddhaye sa eva dhyeya iti |

tat **dhīmahi** ity-ādi | tatroddhṛta-mātsya-pramāṇa-vacanena gāyatrī-śabdena tat-sūcaka-tad-avyabhicāri-dhīmahi-pada-saṁvalita-tad-artha eveṣyate | sarveṣām api mantrāṇām ādi-rūpāyās tasyāḥ sākṣāt-kathanānarhatvāt | tad-arthe’pi spaṣṭaḥ | 

**janmādyasya yata **iti praṇavārthaḥ | sṛṣṭy-ādi-śaktimat-tattva-vācitvāt | **yatra trisargo mṛṣā **iti vyāhṛti-trayārthaḥ | ubhayatrāpi loka-trayasya tad-ananyatvena vivakṣitatvāt | **svarāḍ** iti savitṛ-prakāśaka-parama-tejo-vāci | **tene brahma hṛdā **iti buddhi-vṛtti-preraṇā-prārthanā sūcitā | tad eva kṛpayā sva-dhyānāya buddhi-vṛttiṁ prerayatād iti bhāvaḥ | tac ca tejas tatra antas tad-dharmopadeśāt [ve.sū. 1.1.20] ity-ādi sampratipannaṁ yan mūrtam, tad-ādy-ananta-mūrtimad eva dhyeyam iti | tad evam agni-purāṇe gāyatry-arthaḥ śrī-bhagavān evābhimataḥ | tad-vacanāni śrī-tattva-sandarbhe dṛśyāni | atraivāgre darśayitavyāni |

[bhāvārtha-dīpikā-dhṛta-mātsya-vākye] dharma-vistaraḥ ity atra dharma-śabdaḥ parama-dharma-paraḥ | dharmaḥ projjhita-kaitavo’tra paramaḥ [bhā.pu. 1.1.2] ity atra pratijñātatvāt | sa ca bhagavad-dhyāna eveti vyaktībhaviṣyati vṛtrāsura-vadhopetam iti | tasya parama-bhāgavatatvāt tad-vadha-rūpasya caritrasya śrī-bhāgavata-lakṣaṇatvena dhṛteḥ | purāṇāntare vāmana-sañjñe hayagrīva-brahma-vidyeti vṛtrāsura-vadha-sāhacaryeṇa nārāyaṇa-varmaivocyate | hayagrīva-śabdena hy atraśvaśiro dadhīcir eva labhyate | tenaiva ca pravartitā nārāyaṇa-varmākhyā brahma-vidyā [bhā.pu. 6.8.4-35] | tasyāśva-śirastvaṁ ṣaṣṭhe, yad vā aśvaśiro nāma [bhā.pu. 6.9.51] ity atra prasiddham | nārāyaṇa-varmaṇo brahma-vidyātvaṁ ca—


    etac chrutvā tathovāca dadhyaṅ ātharvaṇas tayoḥ |


    pravargyaṁ brahma-vidyāṁ ca sat-kṛto’satya-śaṅkitaḥ || iti [tatraiva bhā.dī.]

ity atra ṭīkotthāpita-vacanena ceti | evaṁ skānde prabhāsa-khaṇḍe ca—yatrādhikṛtya gāyatrīm ity-ādi | 


        sārasvatasya kalpasya madhye ye syur narāmarāḥ |


        sad-vṛttānodbhavaṁ loke tac ca bhāgavataṁ smṛtam ||


        likhitvā tac ca ity-ādi aṣṭādaśa-sahasrāṇi ity antaṁ ca |

śrīmad-bhāgavatasya śrīmad-bhagavat-priyatvena bhāgavatābhīṣṭatvena ca parama-sāttvikatvam āha—pādma-purāṇe iti | tatraiva ca śrī-gautama-praśnaḥ—


    purāṇaṁ tvaṁ bhāgavataṁ paṭhase purato hareḥ |


    caritaṁ daitya-rājasya prahlādasya ca bhūpate || [pa.pu.]

tatra vañjulī-māhātmye tasya tasminn upadeśaḥ—


    rātrau tu jāgaraḥ kāryaḥ śrotavyā vaiṣṇavī kathā |


    gītānām asahasraṁ ca purāṇaṁ śuka-bhāṣitam |


    paṭhitavyaṁ prayatnena hareḥ santoṣa-kāraṇam || [pa.pu.]

tatraivānyatra—


    ambarīṣa śuka-proktaṁ nityaṁ bhāgavataṁ śṛṇu |


    paṭhasva sva-mukhenaiva yadīcchasi bhava-kṣayam || [pa.pu.]

skānde prahlāda-saṁhitāyāṁ dvārakā-māhātmye—


    śrīmad-bhāgavataṁ bhaktyā paṭhate hari-sannidhau |


    jāgare tat-padaṁ yāti kula-vṛnda-samanvitaḥ || iti |

evaṁ tattva-vādi-dhṛte gāruḍa-vacane ca—


    . . . . . . . . . . pūrṇaḥ so’yam atiśayaḥ |


    artho’yaṁ brahma-sūtrāṇāṁ bhāratārtha-vinirṇayaḥ ||


    gāyatrī-bhāṣya-rūpo’sau vedārtha-paribṛṁhitaḥ |


    purāṇānāṁ sāma-rūpaḥ sākṣād-bhagavatoditaḥ ||


    dvādaśa-skandha-yukto’yaṁ śatavic-cheda-saṁyutaḥ |


    grantho’ṣṭādaśa-sāhasraḥ śrīmad-bhāgavatābhidhaḥ || iti |

atra “brahma-sūtrāṇām arthas” teṣām  akṛtrima-bhāṣya-bhūta ity arthaḥ | tasmāt tad-bhāṣya-bhūte svataḥ-siddhe tasmin saty arvācīnam anyad anyad bhāṣyaṁ sva-sva-kapola-kalpitaṁ tad-anugatam evādaraṇīyam iti gamyate | bhāratārtha-vinirṇayaḥ—bhāratasyārtha-vinirṇayo yatra saḥ | bhagavaty eva tātparyāt tasyāpi | yad vā, bhāratārthasya vinirṇayo vedārtha-tulyatvena viśiṣya nirṇayo yatreti | yasmād eva śrī-bhagavat-paras tasmād eva gāyatrī-bhāṣya-rūpo’sāv iti |

yat tu dvādaśe oṁ namas te [bhā.pu. 12.6.67] gadyeṣu tad-arthatvena sūryaḥ stutaḥ | tat tu paramātma-dṛṣṭyaiva, na tu svātantryeṇety adoṣaḥ | tathaivāgre śrī-śaunaka-vākye brūhi naḥ śraddadhānānāṁ vyūhaṁ sūryātmano hareḥ [bhā.pu. 12.11.28] iti | na cāsya bhargasya sūrya-maṇḍala-mātrādhiṣṭhānatvam | mantre vareṇya-śabdenātra ca granthe para-śabdena paramaiśvarya-paryantatāyā darśitatvāt | 

tad evam agni-purāṇe’py [216.15] uktam—


    dhyānena puruṣo’yaṁ ca draṣṭavyaḥ sūrya-maṇḍale |


    satyaṁ sadā-śivaṁ brahma viṣṇor yat paramaṁ padam || iti |

atha “śrīmad-bhāgavatābhidhaḥ” iti | bhāgavatatvaṁ bhagavat-pratipādakatvam | śrīmattvaṁ bhagavan-nāmāder iva tādṛśa-svābhāvika-śaktimattvam, nitya-yoge matup | ataḥ samastatayaiva nirdiśya nīlotpalavat tan-nāmatvam eva bodhitam | anyathā tv avimṛṣṭa-vidheyāṁśatā-doṣaḥ syāt | ata evoktam—śrīmad-bhāgavate mahā-muni-kṛte [bhā.pu. 1.1.2] iti | ṭīkā-kṛdbhir api śrīmad-bhāgavatābhidhaḥ iti | ataḥ kvacit kevala-bhāgavatākhyatvaṁ tu satyabhāmā-satyā itivat | 

“vedārtha-paribṛṁhitaḥ” iti | vedārthasya paribṛṁhaṇaṁ yasmāt | tac coktam itihāsa-purāṇābhyāṁ vedaṁ samupabṛṁhayet [ma.bhā. 1.1.267, vāyu.pu. 1.200] ity-ādi | purāṇānāṁ sāma-rūpaḥ iti | vedeṣu sāmavat—sarveṣu purāṇeṣu śreṣṭha ity arthaḥ | 

“sākṣād bhagavatoditaḥ” iti kasmai yena vibhāsito’yaṁ [bhā.pu. 12.13.19] ity upasaṁhāra-vākyānusāreṇa jñeyam | “śata-viccheda-saṁyutaḥ” iti vistara-bhiyā na vivriyate |

tad evaṁ śrīmad-bhāgavataṁ sarva-śāstra-cakravarti-padam āptam iti sthite hema-siṁhāsanam ārūḍham iti tair yad vyākhyātam | tad eva yuktam | ataḥ śrīmad-bhāgavatasyaivābhyāsāvaśyakatvaṁ śreṣṭhatvaṁ ca saṁvatsara-pradīpa-dhṛta-skānda-vacane [viṣṇu-khaṇḍe mārga-śīrṣa-māhātmye 16.40,42,44,33] 


    śataśo’tha sahasraiś ca kim anyaiḥ śāstra-saṅgrahaiḥ |


    na yasya tiṣṭhate gehe śāstraṁ bhāgavataṁ kalau ||


    kathaṁ sa vaiṣṇavo jñeyaḥ śāstraṁ bhāgavataṁ kalau |


    gṛhe na tiṣṭhate yasya sa vipraḥ śvapacādhamaḥ ||


    yatra yatra bhaved vipra śāstraṁ bhāgavataṁ kalau |


    tatra tatra harir yāti tridaśaiḥ saha nārada ||


    yaḥ paṭhet prayato nityaṁ ślokaṁ bhāgavataṁ mune |


    aṣṭādaśa-purāṇānāṁ phalaṁ prāpnoti mānavaḥ || iti |

tad evaṁ paramārtha-vivitsubhiḥ śrī-bhāgavatam eva sāmprataṁ vicāraṇīyam iti sthitam | ata eva satsv api nānā-śāstreṣv etad evoktaṁ—kalau naṣṭa-dṛśām eṣa purāṇārko’dhunoditaḥ iti | arkatā-rūpakeṇa tad vinā nānyeṣāṁ samyag-vastu-prakāśakatvam iti pratipadyate | yasyaiva śrīmad-bhāgavatasya bhāṣya-bhūtaṁ śrī-hayaśīrṣa-pañcarātre śāstra-kathana-prastāve gaṇitaṁ tantra-bhāgavatābhidhaṁ tantram, yasya sākṣāc chrī-hanumadbhāṣya-vāsanābhāṣya-sambandhokti-vidvatkāmadhenu-tattvadīpikā-bhāvārthadīpikā-paramahaṁsapriyā-śukahṛdayādayo vyākhyā-granthāḥ | tathā muktāphala-harilīlā-bhaktiratnāvaly-ādayo nibandhāś ca vividhā eva tat-tan-mata-prasiddha-mahānubhāva-kṛtā virājante | yad eva ca hemādri-kṛta granthasya [caturvarga-cintāmaṇeḥ] dāna-khaṇḍe purāṇa-dāna-prastāve matsya-purāṇīya-tal-lakṣaṇa-dhṛtyā praśastam | hemādri-kṛta-granthasya pariśeṣa-khaṇḍasya kāla-nirṇaye ca kali-yuga-dharma-nirṇaye kaliṁ sabhājayanty āryāḥ [bhā.pu. 11.5.36] ity-ādikaṁ yad-vākyatvenotthāpya yat pratipādya-dharma eva kalāv aṅgīkṛtaḥ | saṁvatsara-pradīpe ca tat-kartrā śataśo’tha sahasraśaḥ ity-ādikaṁ prāg-darśita-skānda-vacana-jātam utthāpya sarva-kali-doṣataḥ pāvitryāya katicic chrīmad-bhāgavata-vacanāni lekhyānīti likhitāni | 

ata eva sarva-guṇa-yuktatvam asyaiva dṛṣṭaṁ dharmaḥ projjhita-kaitavo’tra [1.1.2] ity-ādinā, 


    vedāḥ purāṇaṁ kāvyaṁ ca prabhur mitraṁ priyeva ca |


    bodhayantīti hi prāhus trivṛd bhāgavataṁ punaḥ ||

iti hemādri-vacane ceti[^12] | mātsyādīnāṁ yat purāṇādhikyaṁ śrūyate, tat tv āpekṣikam iti | 

tad itthaṁ sarvam abhipretya mahopakrama-ślokam eva śrī-viṣṇu-purāṇīya-bhagavac-chabda-niruktivat sākṣāt śrī-kṛṣṇābhidheyatvenāpi yojayati **janmādyasya **iti | narākṛti paraṁ brahma [bṛhat-sahasra-nāma-stotre] iti purāṇa-vargāt, tasmāt kṛṣṇa eva paro devaḥ [go.tā.u. 1.49] iti gopāla-tāpanī-śruteś ca | **paraṁ śrī-kṛṣṇaṁ dhīmahi **| 

asya svarūpa-lakṣaṇam āha **satyam i**ti | satya-vrataṁ satya-paraṁ tri-satyaṁ [bhā.pu. 10.2.26] ity ādau tathā-śrutatvāt |


    satye pratiṣṭhitaḥ kṛṣṇaḥ satyam atra pratiṣṭhitam |


    satyāt satyaṁ ca govindas tasmāt satyo hi nāmataḥ || [ma.bhā. 5.68.12]

ity udyama-parvaṇi sañjaya-kṛta-śrī-kṛṣṇa-nāmnāṁ niruktau ca tathā śrutatvāt | etena tad-ākārasyāvyabhicāritvaṁ darśitam | 

taṭastha-lakṣaṇam āha—**dhāmnā svena **ity-ādi | svena sva-svarūpeṇa, dhāmnā śrī-mathurākhyena **sadā nirastaṁ kuhakaṁ **māyā-kārya-lakṣaṇaṁ yena tam | 


        mathyate tu jagat sarvaṁ 


        brahma-jñānena yena vā |


        tat-sāra-bhūtaṁ yad yasyāṁ 


        mathurā sā nigadyate || [go.tā.u. 2.66] iti gopālottara-tāpanī-prasiddheḥ | 

līlām āha—**ādy asya **nityam eva śrīmad-ānakadundubhi-vrajeśvara-nandanatayā śrī-mathurā-dvārakā-gokuleṣu virājamānasyaiva tasya kasmaicid arthāya loke prādurbhāvāpekṣayā | yataḥ śrīmad-ānakadundubhi-gṛhāj janma tasmād ya **itarataś ca **itaratra śrī-vrajeśvara-gṛhe'pi **anvayāt **putra-bhāvatas tad-anugatatvenāgacchat | uttareṇaiva ya iti padenānvayaḥ | yata ity anena tasmād iti svayam eva labhyate | 

katham anvayāt ? tatrāha—**artheṣu **kaṁsa-vañcanādiṣu tādṛśa-bhāvavadbhiḥ śrī-gokula-vāsibhir eva sarvānanda-kadamba-kādambinī-rūpā sā sā kāpi līlā sidhyatīti tal-lakṣaṇeṣu vā artheṣu **abhijñaḥ **| tataś ca **svarāṭ **svair gokula-vāsibhir eva rājate iti | tatra teṣāṁ prema-vaśatām āpannasyāpy avyāhataiśvaryam āha tena iti | ya **ādi-kavaye **brahmaṇe brahmāṇaṁ vismāpayituṁ **hṛdā **saṅkalpa-mātreṇaiva brahma satya-jñānānantānanda-mātraika-rasa-mūrti-mayaṁ vaibhavaṁ **tene **vistāritavān | **yad **yatas tathāvidha-laukikālaukikatā-samucita-līlā-hetoḥ **sūrayas **tad-bhaktā **muhyanti **premātiśayodayena vaivaśyam āpnuvanti | **yad **ity uttareṇāpy anvayāt | yad yata eva tadṛśa-līlātas **tejo-vāri-mṛdām api **yathā yathāvad **vinimayo **bhavati | tatra tejasaś cāndrāder vinimayo nistejo-vastubhiḥ saha dharma-parivartaḥ | tat śrī-mukhādi-rucā candrāder nistejastvāvidhānāt nikaṭa-stha-nistejo-vastunaḥ sva-bhāsā tejasvitāpādanāc ca | tathā vāri dravaś ca kaṭhinaṁ bhavati | veṇu-vādyena mṛt-pāṣāṇādiḥ dravatīti | yataḥ śrī-kṛṣṇe **tri-sargaḥ **śrī-gokula-mathurā-dvārakā-vaibhava-prakāśaḥ **amṛṣā **satya eveti ||1||

———————————————————————————————————————

**madhusūdana-sarasvatī (paramahaṁsa-priyā) :**

hariḥ oṁ cat sat |

śrī-kṛṣṇaṁ paramaṁ tattvaṁ natvā tasya prasādataḥ |

śrī-bhāgavata-padyānāṁ kaścid bhāvaḥ prakāśyate ||1||

anudinam idam āyu sarvadāsat-prasaṅgaiḥ

bahu-vidha-paritapaiḥ kṣīyate'vyartham eva |

hari-carita-sudhābhiḥ sicyamānaṁ tad etat

kṣaṇam api saphalaṁ syād ity ayaṁ me śramo'tra ||2||

kṛtsna-grantha-tātparya-viṣayaubhatam arthaṁ darśayan bhagavān bādarāyaṇis tam eva dhyeyatvenopaśikṣayan maṅgalam ācarati—**janmādyasya **iti | taṁ **paraṁ satyaṁ dhīmahi** iti-sambandhaḥ | **satyam** abādhyam | **tat** kiṁsvidvyavahāramātrābādhyam | tadvyāvartanāyāha—**param** iti | paramārtha-satyam atyantābādhyam ity arthaḥ | tathā ca śrutiḥ—satyasya satyam iti prāṇā vai satyaṁ teṣām  eṣa satyam iti | prāṇa-śabdoditānāṁ vyavahārataḥ satyānām adhiṣṭhāna-bhūtaṁ paramārtha-satyam ātmānaṁ darśayati | evaṁ, satyaṁ jñānam anantaṁ brahma |  aitadātmyam idaṁ sarvaṁ | tat satyaṁ sa ātmā | tattvam asi ity-ādi-śrutir api brahmātma-śabdoditaṁ paraṁ tattvam abādhyaṁ darśayati | sarva-bhramādhiṣṭhānatvāt sarva-bādhāvadhitvāc ca paramārtha-satyam | na hi niradhiṣṭhāno bhramo'sti, na vā niravadhir bādhaḥ | tatra sarva-bhramādhiṣṭhānatvaṁ **janmādy asya** **yataḥ** ity-ādinā darśitaṁ, sarva-bādhāvadhitvaṁ ca **tejo-vāri-mṛdāṁ yathā vinimayo yatra trisargo mṛṣā** ity-ādinā | taṁ **paraṁ satyaṁ** sarvādhiṣṭhānaṁ san-mātram akhaṇḍa-vākyārtha-bhūtaṁ śrutvā matvā ca vayaṁ mumukṣavo **dhyāyema** nididhyāsema | dhyānam atra nididhyāsana-rūpam evābhipretaṁ, na tūpāsanam | nididhyāsanaṁ hi vastu-svarūpāpekṣa-pratyayānantarita-śābda-jñāna-santati-rūpam | ātmā vā are draṣṭavyaḥ śrotavyo mantavyo nididhyāsitavyaḥ iti śrutyā, tatas tu taṁ paśyate niṣkalaṁ dhyāyamāna iti śrutyā ca ātma-sākṣātkāratvena vihitam | upāsanaṁ tu vastu-svarūpānapekṣaṁ puruṣecchā-mātraṁ tan-mānasa-kriyā-pravāha-rūpam | yathā, yasyai devatāyai havir gṛhītaṁ syāt tāṁ dhyāyed vaṣaṭkariṣyan ity-ādi | idaṁ ca vastu-svarūpānapekṣam api tad-avirodhi, kiñcit tad-virodhy api | yathā, vācaṁ dhenum upāsīta ity-ādi | dvividham apy upāsanaṁ śrutyā brahmaṇi niṣiddhaṁ, tad eva brahma tvaṁ viddhi nedaṁ yad idam upāsate iti |

śuddha-gocarāyā vṛtter upaniṣan-mātra-karaṇakatvāt, taṁ tv aupaniṣadam ity-ādi-śruteḥ, tasyā evāvartyamānāyā nididhyāsana-rūpatvādy-uktaṁ śuddha-gocaratvam | etāvan mātra-paryavasānāc ca sarvasādhanavidhīnāṁ, **dhīmahi** ity uktam | etasya ca maṅgalatvaṁ—


    sarvadā sarva-kāryeṣu nāsti teṣām amaṅgalam |


    yeṣāṁ hṛdistho bhagavān maṅgalāyatano hariḥ ||

ity-ādi-śāstra-siddham | evaṁ śuddhasya brahmaṇo nididhyāsyamānasya paramārtha-satyatām upapādayituṁ tat-padārtha-svarūpatām āha—**janmādy asya** **yata** ity-ādinā | **asya** pratyakṣādi-sakala-pramāṇa-sannidhāpitasya jagato **janmādi** janma-sthiti-bhaṅgaṁ **yato** bhavatīti, **taṁ satyaṁ dhīmahi** iti sambandhaḥ | tathā ca śrutiḥ—yato vā imāni bhūtāni jāyante yena jātāni jīvanti yat prayanty abhisaṁviśanti ity ādyā, ānando brahmeti vyajānāt, ānandād vai khalv imāni bhūtāni jāyante ity-ādyā ca, jagaj-janma-sthiti-laya-kāraṇatāṁ brahmaṇo darśayati | **yata** iti prakṛtau pañcamī | janikartuḥ prakṛtiḥ iti pāṇini-smaraṇāt | **janmādi** iti tad-guṇa-saṁvijñāno bahuvrīhiḥ | sarvādīni sarva-nāmāni itivat | janmanaś cāditvaṁ śruti-nirdeśāpekṣaṁ vastu-vṛttāpekṣaṁ ca | 

nanu asad vā idam agra āsīt iti śruteḥ, śūnyam eva jagat-kāraṇam astu | nety āha—**anvayāt** iti | idaṁ sadidaṁ sad itiḥ - sadrūpasyaiva kāraṇasya kāryeṣvanusyūtatvāt | **itarataś ca **- asato'nanvayāt śūnyam iti - pratītyabhāvāt, kutastu khalu somyaivaṁ syāditi hovāca kathamasataḥ sajjāyeta—itivākyenāsataḥ kāraṇatāpratiṣedhāc ca | sadrūpaṁ brahmaiva jagadupādānam ity arthaḥ | sadeva somyedamagra āsīt iti śrutivākyānvayāt | **itarataś ca **- asadvā idamagra āsīt  ityasataḥ sattānvayācceti—vā | tathā cāsatyamidaṁ sūkṣmatvena gauṇyā vṛttyā satye ca yojanīyam | etacca samākarṣāt iti sūtreṇa vyākhyātam | **itarataś ca **ityatra cakārādasato'nvayalābhaḥ | athavā - kāryānvayād brahma kāraṇamity ukte, kāryavināśe tasya vināśamāśaṅkyoktam—**itarataś ca **iti | tathā hi - ghaṭanāśe'pi tadanvitā mṛnna vinaśyati | ghaṭabhinne śarāvādau tasyā **anvayāt** | evaṁ sadapi | **itarata** - itaratra kāryāntare tadupalabhyānvayādity arthaḥ | vākyārthānupapattyādidoṣācca, nāsato jagatkāraṇatetyāha—**artheṣvabhijña** iti | na hi satāpyarthenāviditvā kaścidracayituṁ śakyate, kiṁ punaravastuneti - bhāvaḥ | tathā ca śrutiḥ—yaḥ sarvajñaḥ sarvavidyasya jñānamayaṁ tapastasmādetadbrahma nāma rūpam annaṁ ca jāyata iti, sadeva somyedamagra āsīd ekam evādvitīyaṁ tad aikṣata bahu syāṁ prajāyeya - ity-ādyā citsvarūpasādhanaprayojanādivijñānavata eva jagatkāraṇatvaṁ darśayati | **abhitaḥ** - sarvaprakāreṇa sāmānyato viśeṣataś ca sarvaṁ vastu jānātīti **abhijñaḥ** | sarvajñaḥ sarvavid iti - padadvayārtho darśitaḥ | **artheṣv** iti saptamī sarvatraikarūpeva vṛttyā kalpitatvarūpā viṣayateti sūcayati | athavā - **anvayāditarataścārtheṣv** iti pūrveṇaiva sambandhaḥ | evaṁ ca sarvajñatvopādānatvena **paramāṇukāraṇavādaḥ** **pradhānakāraṇavādaś ca **nirākṛtaḥ | 

nanu mā bhūtkāraṇatā paramāṇūnām | pradhānasya tu bhaviṣyati | sattvapariṇāmena sārvajñyasambhavāt | brahmaṇaś ca nirdharmakatvena sarvajñānākartṛtvāditi | ata āha—**svarāḍ** iti | svayam eva rājate prakāśata iti **svarāṭ** | anyānapekṣaḥ pra(kṣapra)kāśarūpa ity arthaḥ | tathā ca, savitā prakāśata - ity-ādivatkartṛtvaupacārikatvena, sarvaviṣayakajñānarūpasya vivakṣitvānna pradhānasyācetanasya kāraṇatāprasaṅga ity arthaḥ | evañcaikavijñānapratijñā samarthitā bhavati | anyathā pradhānavijñānena tatkāryajñānasambhave'pi tadakāryāṇāṁ puruṣāṇāṁ jñānāsambhavāt | brahmaṇi vidite tu puruṣāṇāṁ svata eva tadrūpatvāditareṣāṁ ca tatra kalpitatvena tadavyatirekāt, yenāśrutaṁ śrutaṁ bhavatyamataṁ matamavijñātaṁ vijñātam ity-ādiśrutyā kasminnu bhagavanvijñāte sarvamidaṁ vijñātaṁ bhavati ityādyayā ātmani khalvare dṛṣṭe śrute mate vijñāte idaṁ sarvaṁ viditam ityādyayā ca pratipāditaikavijñānena sarvavijñānopapatteḥ |

nanu brahmakāraṇatve'pyekavijñānena sarvavijñānapratijñā nopapadyate | vedasyāpauruṣeyatvena svātantryābhyupagamāt | tasya brahmakāryatve pauruṣeyatvenāprāmāṇyaprasaṅgātkimbalā brahmakāraṇatāpi vyavasthāpyeta | tasmātsaṅkocitāyāṁ pratijñāyāṁ svakāryāpekṣayā prajñānam api labdhaprasaramityāśaṅkyāha—**tene** ity-ādi | **brahma** - vedaṁ, **yastene** - vistāritavāṁśchvāsapraśvāsādivallīlayāvirbhāvitavān | tathā ca śrutiḥ—asya mahato bhūtasya ni(niḥ)śvasitametadyadṛgvedo yajurveda - ity-ādyā vedasyāpi brahmopādānatāṁ darśayati | na ca brahmakāryatve sati tasya pauruṣeyatvam | puruṣamātrajanyatve'pi pauruṣeyatve, varṇānāṁ nityatve'pyānupūrvīviśeṣasya puruṣajanyatvāt, mīmāṁsakammanyasyāpi vedāprāmāṇyaprasaṅgaḥ | varṇanityatāmātreṇaivāpauruṣeyatvavyavasthāpane laukikavākyasyāpi tatprasaṅgaḥ | tasmānmānāntareṇārthamupalabhya racitatvaṁ pauruṣeyatvaṁ sāpekṣalakṣaṇāprāmāṇyaprayojakam | tacca na vede | vedārthasya mānā(ntarā)gocaratvāt | idam eva śrutyā ni(niḥ)śvasitadṛṣṭāntena darśitam | yathā hi niḥ(ni)śvāsaḥ puruṣājjāyamāno'pi na puruṣacikīrṣājanyaḥ, suṣuptāvapi darśanāt; evaṁ vedo brahmaṇaḥ sakāśājjāyamāno'pi na cikīrṣājanyaḥ, tadarthasya vedātiriktamānāviṣayatvāt | tathā vedatadarthajñānayostulyakālatvānna brahmaṇaḥ sārvajyavyāghāto, na vā vedasya pauruṣeyatvam | evaṁ ca satyekavijñānena sarvavijñānapratijñā na saṅkocanīyā | bādhakābhāvāt | atra cedamanumānaṁ sūcitaṁ - vedaniṣṭhasarvārthaprakāśanaśaktiḥ sadupādānaniṣṭhā kāryagataprakāśanaśaktitvādvahnyupādānakadīpagataprakāśanaśaktivad iti | ato vedopādānatvenāpi brahmaṇaḥ sārvajyasiddhiḥ | **kecid** - hiraṇyagarbha eva vedapravaktā jagatkāraṇaṁ ca - ityāhuḥ | tannirākaroti - **hṛdā ya ādikavaya** iti | ādikavirhi hiraṇyagarbhaḥ | **tasmai hṛdā** saha **yo brahma tene** | antaḥkaraṇaṁ sūkṣmamahābhūtakāryamutpādya tadupādherhiraṇyagarbhasya vedārthajñānaṁ kāritavānity arthaḥ | tathā ca śrutiḥ—


    yo brahmāṇaṁ vidadhāti pūrvaṁ yo vai vedāṁś ca prahiṇoti tasmai |


    taṁ ha devamātmabuddhiprakāśaṁ mumukṣurvai śaraṇamahaṁ prapadye || 

iti hiraṇyagarbhatadvedāvirbhāvayoḥ parameśvarādhīnatāṁ darśayati | tadapi **hṛdā** - **manasaiva tene**, na tu mukhenādhyāpitavān | anena - sarvāntaryāmitvaṁ - darśitam | tathā ca śrutiḥ—yaḥ sarveṣu bhūteṣu tiṣṭhati, sarvebhyo bhūtebhyo'ntaro, yaṁ sarvāṇi bhūtāni na viduryasya sarvāṇi bhūtāni śarīraṁ yaḥ sarvāṇi bhūtānyantarā yamayatyeṣa ta ātmāntaryāmyamṛta - ity-ādyā sarvāntaryāmitvena paramātmānaṁ pratipādayati |

nanūdāhṛta-śrutīnāṁ brahmaṇi prāmāṇyaṁ na sambhavati, brahmaṇaḥ siddhatvena mānāntarāyogyatvād antataḥ svarūpa-caitanyasyaiva mānāntaratvāt | tathā ca tat-saṁvāde śrutīnāṁ nājñāta-jñāpakatva-lakṣaṇaṁ prāmāṇyam | visaṁvāde tu bādhita-viṣayatvāt sutarām aprāmāṇyam | tathā ca pradhāna-paramāṇv-ādi-kāraṇatā-bodhakam anumānaṁ labdhāvakāśaṁ bhaviṣyatīty āha—**muhyanti yat sūraya** iti | **yat** yatra yasmin viṣaye'khaṇḍānandādvaye svarūpa-cin-mātra-lakṣaṇe | **sūrayaḥ** tārkikādayaḥ | **muhyanti** moha-jñānam anubhavanti | **moho** dvividhaḥ—āvaraṇa-rūpo vikṣeparūpaś ca | āvaraṇa-rūpo'py asattā(ttvā)varaṇa-rūpo'bhānāvaraṇa-rūpaś ceti dvividhaḥ | nāsti śuddhaṁ brahma na bhāsate ca iti dvividho'pi moho vedānta-śāstra-vimukhair anubhūyate | vedānta-śāstra-vicāra-parāṇāṁ tu parokṣa-jñānenāsattāvaraṇanivṛttāvapyabhānāvaraṇamanuvartata eva, nāsti brahma iti pratītyanudaye'pi mama na bhāti brahme iti teṣāṁ pratīteḥ | ata eva, te tadabhānāvaraṇanivartakasya sākṣātkārasya sādhanānyanutiṣṭhanti | evaṁ ca vikṣepāvaraṇakāryaṁ bhramaviśeṣarūpaṁ pratyakṣam eva | yato - jīvādbhinna eveśvaro jagato nimittakāraṇamātram eva iti tārkika-vaiśeṣika-pātañjala-pāśupatādayo vyavaharanti | sāṅkhya-mīmāṁsakādayas tu jagan-nimitta-kāraṇatvenāpi neśvaram upapādayanti, kintu pradhāna-paramāṇv-ādy eva tena rūpeṇopāsyam ity āhuḥ | tasmād brahma-viṣayaka-mohasyāparokṣatvāt svarūpa-caitanyasya ca tat-sādhakatvena tad-anivartakatvāt tan-nivartaka-vṛtty-utpādanena vedāntānāṁ prāmāṇyam avyāhatam eva | siddhatve'pi ca brahmaṇo mānāntarāyogyatvaṁ rūpādi-hīnatvena vyutpāditaṁ bhāṣya-kāra-prabhṛtibhiḥ | evaṁ pūrvārdhena tat-pada-vācyārtham uktvā, (a)parārdhena tal-lakṣyaṁ vaktum ārabhamāṇo 'dhyāropāpavādābhyāṁ niṣprapañcaṁ prapañcyate iti nyāyenāha—**tejo-vāri- **ity-ādinā | **yatra** brahmaṇi; trayāṇāṁ tejo'bannānāṁ sargas trisargaḥ, sa; **mṛṣā** - mithyaiva, śuktau rajatavat | chāndogye sṛṣṭi-prakaraṇe tejo'b-annānāṁ sākṣāt-paṭhitatvāt trisarga ity uktam | viyad-adhikaraṇa-nyāyena tu pañca-bhūta-sarga iti draṣṭavyam | 

tan-mithyātve dṛṣṭāntamāha—**tejo-vāri-mṛdāṁ yathā vinimaya** iti | **vinimayo** - vyatyayo vyatyāso vyāmiśrībhāvo'nyasminn anyāvabhāsa-rūpa iti yāvat | tathā ca, śrutiḥ—yadagne rohitaṁ rūpaṁ tejasas tad-rūpaṁ, yac chuklaṁ tad apāṁ, yat kṛṣṇaṁ tad annasyāpāgād agner agnitvaṁ, vācārambhaṇaṁ vikāro nāmadheyaṁ, trīṇi rūpāṇīty eva satyam ity-ādinā kṛtsnasyāpi vikārasyānṛtatāṁ darśayati | na hy ārambha-vādo vā pariṇāma-vādo vā sambhavati | tathā hi—paramāṇuḥ paramāṇv-antareṇa saṁyujyamāno dvyaṇukam ārabhate  ity abhyupeyate | tatra dvy-aṇukā-samavāyi-kāraṇa-bhūtaḥ saṁyogaḥ paramāṇvoḥ kārtsnyena vā samavāyād ekadeśena vā | ādye prathimānupapattiḥ | dvitīye sāvayavatvāpattiḥ | evaṁ pariṇāmo'pi pradhānasya kārtsnyena tad-ekadeśena vā | ādye kāraṇa-vināśāpattiḥ | dvitīye sāvayavatvāpattiḥ | na ceṣṭam eva tat | sāvayavatve tasyāpi janyatvena mūla-kāraṇatvānupapattiḥ | evaṁ kāryam api kāraṇa-vyāpārāt prāk-sad-asad vā prāg-asat-sad vā | ādye kathaṁ kārya-kāraṇa-bhāva-grahaḥ | na hi kha-puṣpeṇa samaṁ kasyacit sambandho gṛhyate |

nanutpatsyati ghaṭa iva, pratiyogitvenāsato'pi kāryatvaṁ bhaviṣyatīti cet | hanta, prāgabhāvapratiyogitvaṁ nirāśrayaṁ sāśrayaṁ vā | ādye śaśaviṣāṇatulyatā | dvitīye satkāryavādāpattiḥ | prāgabhāvapratiyogitvāśrayatvenaiva kāryasattvāṅgīkārāt | na ca satkāryavādo'pi ghaṭate | kāraṇavyāpāravaiyarthyāpatteḥ | āvirbhāvatirobhāvayor api sadasattvavikalpagrāsāt | tasmātsadasadvilakṣaṇatvenaivānirvacanīyataiva kāryakāraṇayoriti vivartavādo'vaśiṣyate | tathā cāvidyāvaśācchuddhe brahmaṇi dvaitābhāso mithyetyarthaḥ |

nanvavidyākāryāṇāmasatyatve'pyavidyāyāḥ satyatvamastu, anādibhāvatvād brahmavat | kalpakaśūnyatvāc ca | na hi dvaitaprapañcakalpanāhetoravidyāyāḥ kalpakāntaramasti | svasyā eva kalpakatve ātmāśrayatvāt | avidyāntarābhyupagame cānavasthānāt | tathā caikavijñānena sarvavijñānavyāghāto'nirmokṣāpattiśceti | ata āha—dhāmnā svena sadānirastakuhakamiti | **sadānirastaṁ** - nityanivṛttaṁ, **kuhakaṁ** - kapaṭamavidyākhyaṁ yasmiṁstattathā | tatra hetuḥ - svena dhāmneti | akhaṇḍānandādvitīyacaitanyarūpatvādity arthaḥ | tathā ca śrutiḥ—sadeva somyedamagra āsīd ekam evādvitīyam - ity-ādiranyathānupapadyamānairekaivādvitīyaśabdairakhaṇḍam eva vastu pratipādayati | dṛgdṛśyasambandhānupapattyā, kalpitatvenaivāvidyāyāścaitanyabhāsyatvaniyamāc ca | etasyā eva ca svaparasādhāraṇakalpanāmūlatvānnāvidyāntarābhyupagamadoṣaḥ | utpattyanaṅgīkāreṇa, jñapteś ca nityatvena, nātmāśrayadoṣaḥ | anādibhāvatvañcātmano nityatvaprayojakaṁ na bhavati | kintu paramārthasatyatvam | avidyāyāḥ sadasadvilakṣaṇatvājjñānanivṛttyo(nivartyato|nivartyatayo)papattiḥ | tathā ca, māyātatkāryahīnaḥ paramātmā tatpadalakṣyo darśitaḥ | etenaiva - tvaṁpadalakṣyo'pi - darśitaḥ | tasyāpi māyātatkāryahīnatvāt | jāgratsvapnasuṣuptisākṣiṇastadvattvābhāvāt | evañca, padārthajñānapūrvakaṁ vākyārthabodhe sati tadāvṛttirūpaṁ nididhyāsanamupapannam | atra **janmādyasya yata** ityanenānandarūpatvaṁ darśitam | ānandāddhyeva khalvimāni bhūtāni jāyante ity-ādiśruteḥ | anvayād ityanena sadrūpatvaṁ nityatvaṁ vibhutvaṁ ca | sarvadeśakālānvayabodhanāt | svarāḍ ityanena svaprakāśajñānarūpatvam | dhāmnā svena sadā nirastakuhakam ityanenādvitīyatvam | satyam ityanena paramārthatvam | iti satyaṁ jñānamanantaṁ brahma - vijñānamānandaṁ brahma ity-ādivākyārtho darśitaḥ | atha ca tvampadārtho'pi śakyate'nena ślokena darśayitum | śleṣālaṅkārasyātyantacārutāhetutvāt | tathā hi - **yo** - jīvaḥ asya - dehendriyādeḥ **janmādi** - vikārajātam **anvayād** - anugatavānavidyayātmanyāropitavān | **taṁ paraṁ satyaṁ dhīmahi **iti sambandhaḥ | **asya** kīdṛśasya | **yato** - gacchataḥ | sarvadā pariṇamamānasyetyarthaḥ | **janmādi** gacchata iti vā |

nanu jāto devadatto - mṛto devadatta iti pratīteḥ, tadyathāgneḥ kṣudrā visphuliṅgā vyuccarantyevam evāsmādātmanaḥ sarva eta ātmāno vyuccaranti iti śruteśca, svata eva janmādimānjīvo'stu | netyāha—**itarataś ca **iti | janmādyayogyatvādity arthaḥ | tathā ca śrutiḥ—na jāyate mriyate vā vipaścinnāyaṁ kutaścinna babhūva kaścid iti  - ajo nityaśśāśvato'yaṁ purāṇo na hanyate hanyamāne śarīre - ity-ādyā smṛtiś ca jīvasya janmavināśau vārayati | kṛtahānākṛtābhyāgamādidoṣaprasaṅgādupādhyutpattimātreṇaiva vyuccarantītyādiśrutyupapatteḥ | tadguṇasāratvād ity-ādi-nyāyāc ceti ca-kārārthaḥ | deham indriyaṁ manaḥ prāṇaṁ ca kecid ātmatvena pratipannāḥ | tān nirākaroti--**artheṣv abhijña** iti | na hi bhautikānāṁ dehendriya-prāṇa-manasāṁ jñātṛtvaṁ sambhavati | ghaṭādāv api tat-prasaṅgād, eteṣāṁ cānityatvād, ātmanityatvasya ca vyavasthāpitatvāt | **etena** - vibhutvam api - **vyākhyātam** (?) | vibhutvaṁ hi madhyamaparimāṇatvenānupapadyamānaṁ paramāṇutve paramamahattve vā vyavatiṣṭhet | **etena** - dehādyatirikto'pi dehaparimāṇa evātma iti - kṣapaṇakapakṣo nirastaḥ (?) | tatra paramāṇutve sakala-śarīra-vyāpi-sukha-duḥkhānupalambha-prasaṅgāt sakala-deha-vyāpako'stu | tarhi dehendriyātirikto vibhur evātmā jñānāśrayo, na tu jñāna-rūpa iti | tatrāha—**svarāḍ** iti | svayam eva rājata iti **svarāṭ**, svaprakāśa-jñāna-rūpaḥ | na tu jñānāśraya ity arthaḥ | atrāyaṁ puruṣaḥ svayaṁ-jyotir bhavati ity-ādi-śruteḥ | sandeha-viparyayādy-aviṣayatvena sarvadā bhāsamānatvāt, sva-janya-jñāna-viṣayatve ca kartṛ-karma-bhāva-virodhāt, jño'ta eva iti nyāyāj jñāna-rūpa evātmety arthaḥ |

nanu jīvasya svaprakāśajñānarūpatve janmādiśūnyatve ca brahmaṇo bhedakābhāvāt, svata eva ca brahmābhinnatve śāstrārambho nirarthakaḥ syāt | brahmāvabodhasya sarvadā vidyamānatvāditi | **ata** āha—**tene'brahma hṛdā ya ādikavaye** iti | **hṛdā** - manasā tadupādhinā tādātmyāpannaḥ sannabrahma brahmaviparītaṁ kartṛtvabhoktṛtvādilakṣaṇaṁ saṁsāraṁ saṁsaraṇarūpaṁ vistāritavān | tathā ca śrutiḥ—sa samānaḥ sannubhau lokāvanusañcarati dhyāyatīva lelāyatīva sadhīśśanno(dhīḥ svapno ?) bhūtva ity-ādyā sambandhādasaṁsāriṇo'pi saṁsāritāṁ darśayati | tathā ca tannivṛttaye brahmātmatopadeśo yukta ity arthaḥ | saṁsārasya mokṣahetutāṁ darśayati - **ādikavaya** iti | **ādibhūtaṁ kaṁ** - sukhaṁ brahmānandarūpo mokṣa ityarthastasya vayaḥ prāptistadartham | aya-vaya gatāv iti smaraṇāt | nimittātkarmasaṁyoge ceyaṁ saptamī - carmaṇi dvīpinaṁ hanti itivat | na hi saṁsārābhāve śravaṇamananādisādhanānuṣṭhānaṁ sambhavati, na ca tadabhāve tatprajñānodayaḥ, na ca tamantareṇānādyavidyānivṛttiriti - mokṣārtham eva saṁsāraṁ vistāritavānity arthaḥ | tathā ca śrutiḥ—rūpaṁ rūpaṁ pratirūpo babhūva - tadasya rūpaṁ praticakṣaṇāya iti, māyābhiḥ pururūpa īyata iti ca | brahma vā idamagra āsīd iti ātmānam eva vedāhaṁ brahmāsmi iti tasmāttatsarvamabhavaditi ca saṁsāradvārā'vidyānivṛttirūpaṁ mokṣaṁ darśayati |

nanu tarhi bhavatu svaprakāśajñānarūpa ātmā, kintu nānandarūpaḥ, pratiśarīraṁ bhinnaśceti - sāṅkhyamatam | tatrāha—**muhyanti yatsūraya** iti | **yad** - yatra yasmiñjīvasvarūpe, **sūrayaḥ** - tārkikādyapekṣayā sudhiyo'pi sāṅkhyā, **muhyanti** - bhrāmyanti śuddhasvarūpaṁ jānanto'pyānandarūpatvaṁ pratidehamekatvaṁ brahmābhinnatvañcājānantaḥ | tathā ca śrutayaḥ - eṣa eva parama ānanda iti, eko devaḥ sarvabhūteṣu gūḍha iti , ayamātmā brahma iti tādṛgrūpatāṁ jīvasya bodhayanti | tadetatpreyaḥ putrātpreyo vittātpreyo'nyasmātsarvasmādāntaraṁ yadayamātma iti śrutyantarācca, paramapremāspadatvādānandarūpatvam | nānātve bhogavyavasthānupapatteḥ, pratidehamekatvam | na hi - vibhūnāmātmanāṁ sarvadehasambandhitvāviśeṣe karmādikam api bhoganiyāmakaṁ bhavitumarhati | aviśeṣāt | ekātmavāde tu tadantaḥkaraṇāvacchinnapradeśānāṁ bhinnatvādupapadyata eva vyavasthā | dehabhedādeva ca pratisandhānābhāvaḥ | evaṁ ca bhedakaśūnyatvād, brahmābhinnatvam api siddham | lakṣaṇaikyāt | evaṁ tvampadavācyārthaṁ pūrvārddhena pratipādya, tallakṣyamuttarārdhena vaktumadhyāropāpavādanyāyenārabhate - tejovārimṛdāṁ yathā vinimaya—ity-ādinā | **yatra** - ātmani, **trayāṇāṁ** - sthūlasūkṣmakāraṇopādhīnāṁ jāgratsvapnasuṣuptyavasthāhetūnāṁ, **sargaḥ** - saṁsargo mithyaiva; na tu paramārthataḥ | sa yattatra kiñcitpaśyatyananvāgatastena bhavati - asaṅgo hyayaṁ puruṣa ity-ādiśrutibhyaḥ | sākṣyasya sākṣidharmā(rmatvā)nupapatteḥ | bhāsyasya ghaṭāderbhāsakadīpādidharmatvādarśanāt | mithyātve dṛṣṭāntaḥ - **tejovāri** iti | vāriṇi karakārūpe mṛdbuddhiḥ | evaṁ kācādirūpāyāṁ mṛdi tejobuddhirityudāhāryam | tathā cedamanumānaṁ sūcitam - ātmani jāgradādibuddhirmṛṣā, tadabhāvavati tadbuddhitvāt, tejasi vāribuddhivat (?) | tadabhāvavattvañcātmanaśśrutismṛtinyāyairniścitamiti nāsiddhiḥ | evaṁ lakṣaṇaikyena brahmābhinnatvaṁ darśayati - **dhāmnā svena sadānirastakuhakam** iti | etad eva (?) tatpadārthatvampadārthatadaikyakathanadvāreṇa śāstrasya viṣayo darśitaḥ |

tatra śravaṇamanananididhyāsanānāṁ tṛtīyaṁ ca nididhyāsanamiha pratipādyate | manananididhyāsanavato vijātīyapratyayanivāraṇasya manonigrahadvārā vyutpādyamānatvāt | caturlakṣaṇamīmāṁsārūpatvañcāsya sūcitam | tathā hi - pūrvārddhena janmādyasya yataḥ (bra.sū. 1.1.2) iti nyāyaḥ sākṣādeva darśitaḥ | anvayād ityanena tattu samanvayāt (bra.sū. 1.1.4) iti | artheṣvabhijña  ityanena īkṣaternāśabdam (bra.sū. 1.1.5) iti | tene brahma hṛda ity-ādinā śāstrayonitvāt (bra.sū. 1.1.3) iti | muhyanti yatsūraya ityanena etena sarve vyākhyātā vyākhyātā (bra.sū. 1.4.20) ity-anto nyāya-kalāpaḥ sūcitaḥ | iti samanvayādhyāyo vyākhyātaḥ | tejovārimṛdām ity-ādinā tadananyatvamārambhaṇaśabdādibhya (bra.sū. 2.1.14) ity-ādinyāyasūcanādavirodhādhyāyārthaḥ | dhīmahi ityanena sahakāryantaravidhiḥ pakṣeṇa tṛtīyaṁ tadvato vidhyādivad (bra.sū. 3.4.47) ity-ādinyāyasūcanātsādhanādhyāyārthaḥ | **dhāmnā svena sadānirastakahukaṁ satyaṁ param** iti phalādhyāyārthaḥ, avidyātatkāryanivṛttyupalakṣitaparamānandarūpāvaśeṣāt | evaṁ sati pāramahaṁsī saṁhita iti samākhyopapadyate | paramahaṁsānāṁ vedānta-vākyārtha-nididhyāsana-rūpatvād atropākhyānānāṁ tat-tātparyakatvāt | evaṁ dhyāyeme iti pada-sthāne **dhīmahi** iti chāndasaprayogādgāyatrīrūpatvamasyāḥ sūcitam | tatsaviturvareṇyam ityasyārthaḥ svarāḍ ityanena sūcitaḥ | bhargo devasya dhīmahi ityasyārtho janmādyasya yata - ity-ādinā sūcitaḥ | dhiyo yo naḥ pracodayād ityasyārthaḥ tene brahma hṛda - ity-ādinā sūcitaḥ | tathā ca gāyatrīvadaniśaṁ japtavyaiṣā saṁhiteti - darśitam | lakṣaṇaṁ ca śrībhāgavatasya sūcitam | tathā ca **matsyapurāṇe** purāṇadānaprastāve—


    yatrādhikṛtya gāyatrīṁ varṇyate dharma-vistaraḥ |


    vṛtrāsura-vadhopetaṁ tad vai bhāgavataṁ viduḥ || 

iti gāyatry-upakramo lakṣaṇatvenoktaḥ | evaṁ ca sargādīny api daśa lakṣaṇāny anena ślokena sūcitāni | **janmādyasya yataḥ** ity anena sarga-visarga-sthānāni tṛtīya-caturtha-pañcama-skandha-vyutpādyāni sūcitāni | tene brahma hṛdā ya ādi-kavaya ity-ādinā bhaktānugrahalakṣaṇaṁ **poṣaṇaṁ** ṣaṣṭhaskandhavyutpādyaṁ sūcitam | muhyanti yatsūraya  ityanena karmavāsanārūpā ūtiḥ saptamaskandhavyutpādyā sūcitā | manvantareśānukathe aṣṭamanavamaskandhaprameye sthānamadhya evāntarbhūte | tejovārimṛdāṁ vinimaya  ityanena nirodho daśamaskandhārtho darśitaḥ | dhāmnā svena sadā nirastakuhakam  ityanena muktirekādaśaskandhārtho darśitā | satyaṁ param ityanenāśrayo dvādaśaskandhārtho darśitaḥ | dhīmahi ityātmanepadottamapuruṣaprayogādadhikārī prathamaskandhārthaḥ | tenaiva dhyānopalakṣitasādhanānuṣṭhānarūpo dvitīyaskandhārthaḥ | iti kṛtsnabhāgavatārthasūcanam | tadetadvyākhyānamaupaniṣadāya rocate | **sātvatāstu** varṇayanti - pañcīkṛtapañcamahābhūtopahitaṁ śuddhacaitanyaṁ, tadabhimāni **virāḍantaryāmirūpam otam** iti **aniruddha** iti cākhyāyate | evamapañcīkṛtapañcamahābhūtopahitaṁ śuddhacaitanyaṁ, tadabhimāni hiraṇyagarbhāntaryāmirūpam anujñāta iti **pradyumna** iti cākhyāyate | evaṁ sthūlasūkṣmakāraṇībhūtaṁ yanmāyātmakamavyākṛtaṁ tadupahitaṁ śuddhaṁ caitanyaṁ tanniṣṭhacidābhāsopalakṣitam **anujñā** iti **saṅkarṣaṇa** iti cākhyāyate | anupahitantu caitanyaṁ sarvānusyūtasanmātraṁ sarvasākṣiparamānandaghanam **avikalpa** iti **vāsudeva** iti cākhyāyate | **saṅkarṣaṇapradyumnāniruddhānām** api **vāsudevatvaṁ** varttata eva | upādhikṛtaḥ kevalaṁ nāmaviśeṣaḥ | etacca **nṛsiṁhatāpanīyottarabhāge** vyākhyāyate otānujñātānujñāvikalpaiḥ sthūlasūkṣmabījasākṣibhiriti bahukṛtvobhyāsena | atra ca—vāsudevaḥ paramātmā, saṅkarṣaṇo jīvaḥ, pradyumnastu manaḥ, aniruddho'haṅkāra iti **pāñcarātrikaprakriyā** nādaraṇīyā; tadvacanavirodhāt, śrutivirodhāc ca - ity-ādi **utpattyasambhavād** (2.2.42) ityadhikaraṇe vyākhyātam | kevalaṁ paramātmaivānupahito vāsudevaḥ, kāraṇopahitaḥ saṅkarṣaṇaḥ, sūkṣmabhūtopahitaḥ pradyumnaḥ, sthūlabhūtopahito'niruddha iti yathāvyākhyānam evādaraṇīyam | śrautatvād, upapannatvāc ca | evaṁ sthite ślokayojanā - **paraṁ satyaṁ** vāsudevākhyaṁ vayaṁ **dhīmahy**upāsmahe | dhyānamatropāsanarūpam evābhipretam | caturvyūharacanāyā upāsanārthatvāt | 

nanvanupahitasya vāsudevasya buddhāvanārohātkathamupāsyatvam | **satyam** | aniruddhādirūpam apy avivakṣitopādhisambandhaṁ vāsudevātmakam eva | śrotrakūpadvārādikamivālakṣitatadupādhisambandhamākāśātmakam eva | vivakṣitopādhisambandhe tu pṛthagvyapadeśabhedaṁ labhate | na tu tāvatā vastvanyatvaṁ bhavati | tathā ca tadvārā vāsudeve manovṛttiḥ kāryeti vaktumārabhate - **janmādyasya yata** ity-ādinā | **asya** jagataḥ caturdaśabhuvanaracanātmakasya brahmāṇḍasya **janmādi** vikārajātaṁ **yato** bhavati, **taṁ dhīmahi** iti - sambandhaḥ | tasya jagadviracanayogyatāmāha—**artheṣvabhijña** iti | brahmāṇḍābhimānivirāḍapekṣayā vailakṣaṇyamāha—**svarāḍ** iti | brahmāṇḍāvacchinnacidābhāso hi virāḍ jīvaḥ | ayaṁ tu tadbimbabhūtastadantaryāmī svayam eva rājata iti svarāṭ | bimbabhūtatvenānyānapekṣatvāt | evamaniruddhamotamuktvā, pradyumnamanujñātamāha—**tene brahma hṛdā ya ādikavaya** iti | **ādikavaye** - **sūkṣmabhūtāvacchinnacidābhāsāya hiraṇyagarbhasañjakāya jīvāya** | **brahma** - vedam | tadantaryāmirūpeṇa bimbabhūto yastanmanasaiva **tene** iti hiraṇyagarbhavailakṣaṇyaṁ spaṣṭam evoktam | saṅkarṣaṇarūpatāmāha—**muhyanti yatsūraya** iti | **yat** - yatra triguṇātmakamāyāpratibimbasya jagatkāraṇasya bimbabhūte sarvāntaryāmiṇi saṅkarṣaṇākhye | sūrayo'pi bhrāmyanti - sthūlasūkṣmadvayaprapañcaṁ bhrāntyā kalpayanti, pradhānaparamāṇvādirūpeṇa vā bhrāmyanti | vāsudevarūpatāmāha—**tejovārimṛdāṁ yathā vinimayo yatra visargo mṛṣa **iti | trividhaḥ sargaḥ **trisargaḥ** - ādhyātmika ādhidaivika ādhibhautikaśceti | sa **yatra mṛṣā** - sarvathāsannevetyarthaḥ | apahnavavacano mṛṣāśabdaḥ | **trayāṇām** - aniruddhapradyumnasaṅkarṣaṇopādhīnāṁ **sargaḥ** - saṁsargo **yatra mṛṣa** iti vā | tad evamupahitatve | anupahitatve - **svena dhāmnā sadānirastakuhakaṁ** - nirasta(tā)vidyātatkārya(ryaṁ bi)bimbabhūtatvenopādhitaddharmairasaṁspṛṣṭam | ata eva **paraṁ satyaṁ** - vāsudevākhyaṁ dhyāyema iti nirgalito'rthaḥ | atrāniruddhapuruṣāvatāro nārāyaṇaḥ pralayodakaśāyī bhuvanakamalamūlabhūta iti savistaraṁ **mūla eva vyaktībhaviṣyati** | itareṣām api rūpaṁ **vakṣyate** | vistaraścāsyāḥ prakriyāyā **mokṣadharme nārāyaṇīyopākhyāna** iti | tadetadvyākhyānaṁ **paurāṇikāya** rocate | **kevalabhaktirasikāstu** kevalavāsudevāvatāraśrīkṛṣṇaparatayā yojayanti | saṅkarṣaṇapradyumnāniruddhānāṁ svasamākhyayaiva pṛthagavatīrṇatvāt, vāsudevāvatāra eva śrīkṛṣṇaḥ | **kārṣṇeyādhyātmādyupākhyāneṣvapi** tathaiva pratipādyate | ihāpi kṛṣṇastu bhagavānsvayam iti | tasmāttatparatayaiva sarvāṇi padāni yojanīyāni | **taṁ paraṁ satyaṁ** vāsudevātmakaṁ śrīkṛṣṇaṁ **vayaṁ dhyāyema** | tasya sarvapremāspadatvena dhyeyatāmāha—**janmādyasya yata** iti | **yataḥ** - śrīkṛṣṇād, yasmiṁśchrīkṛṣṇe vā | **ādyasya** - ratibhāvasya premākhyasya | **janma** bhavati | sarveṣāmiti śeṣaḥ | ratibhāvasya cādyatvaṁ—


    ratirhāsaś ca śokaś ca krodhotsāhau bhayantathā |


    jugupsā vismayaśceti sthāyibhāvāḥ prakīrtitāḥ || 

iti bharatenādau paṭhanāt | sarvaprāṇirativiṣayatvaṁ ca paramānandarūpatvāt | tathā ca vakṣyati—


    trailokyasaubhagamidaṁ ca nirīkṣya rūpaṁ


    yadgodvijadrumamṛgāḥ pulakānyabibhran || iti | 

durvāsasā ca ātmavat tvaṁ sarvaprāṇināṁ priyo bhava iti varo datta iti **śāntiparvaṇi dānadharmeṣu** paṭhyate | premākhyasya ratibhāvasyotpattau kāraṇamāha—**anvayāditarataś ca **iti | **anvayaḥ** - sannikarṣa, **itaro** - viprakarṣaśceti, tābhyām | tathā ca **vakṣyati**—


    gopānāṁ paramānanda āsīdgovindadarśane |


    kṣaṇaṁ yugaśatamiva yāsāṁ yena vinābhavat || iti | 

yarhyambujākṣāpasasāra bho bhavānkurūnmadhūnvātha suhṛddidṛkṣayā | tatrābdakoṭipratimaḥ kṣaṇo'bhavadraviṁ vinākṣṇoriva nastavācyuta || iti |

tathā sannikarṣaviprakarṣābhyāṁ jñāyamāno ratibhāvaḥ sthāyī, tadviṣayaḥ śrīkṛṣṇo bhaktirasāvalambanaṁ vibhāva ity arthaḥ | **vistareṇa caitadvakṣyate **|

nanu tasmiñjāyamāno'pi premā nirarthakaḥ | tenājñānāt | rājādiṣu premāparijñānena viparītakāryasyāpi darśanāditi | ata āha—**artheṣvabhijña** iti | **sarveṣvartheṣu** manovṛttyādirūpeṣvabhi - sarvaprakāreṇa **jñaḥ** | evaṁ ca sārvajñyānnāstyayatnakṛtaṁ vaiyarthyam | premaparijñāne'pi tadāśrayajanopakārāsāmarthyamāśaṅkyāha—**svarāḍ** iti | svatantraḥ sarvaśaktirity arthaḥ | śaktihrāse hi pāratantryaṁ syāt | tathā ca nāsāmarthyakṛtaṁ vaiyarthyam |

nanu gopālakasya kathaṁ sarvajñatvaṁ sarvaśaktitvañceti | **ata** āha—**tene brahma hṛdā ya ādikavaya** iti | **ādikavaye** - brahmaṇe vatsāharaṇadvārā svarūpajijñāsave | **brahma** - nijarūpaṁ satyajñānādilakṣaṇaṁ sarvaśakti ca | **yastene** - vistāritavānpradarśitavān | tadapi **hṛdā** - saṅkalpamātreṇaivetyarthaḥ | tathā ca vakṣyati—


    tatrodvahatpaśupavaṁśaśiśutvanāṭyaṁ 


    brahmādvayaṁ paramanantamagādhabodham | 


    vatsānsakhīniva purā parito vicinva


    d ekaṁ sapāṇikavalaṁ parameṣṭhyacaṣṭa || 

ity-ādi |

nanu brahmā svayam eva jānāti, sarvajñatvāt; kiṁ tadanujñāpaneneti | ata āha—**muhyanti yatsūraya** iti | **yat** - yatra śrīkṛṣṇasvarūpe | **sūrayo** - brahmādayaḥ | **muhyanti** - idamittham iti niścayaṁ kartuṁ na śaknuvanti, tanmāyāyāḥ sarvamohakatvāt | tathā ca **bhagavatoktaṁ gītāsu**—


    nāhaṁ prakāśaḥ sarvasya yogamāyāsamāvṛtaḥ |


    mūḍho'yaṁ nābhijānāti loko māmajamavyayam || iti |

brahmaṇo mohe hetvantaraṁ vadankāruṇikatvaṁ darśayati—**tejovārimṛdām** ity-ādinā | brahmaṇā vatseṣu tatpālakeṣu tadupakaraṇaśikyādiṣu ca svasṛṣṭeṣu bhautikeṣvapahṛteṣu **yatra** - śrīkṛṣṇe **trisargaḥ** - trayāṇāṁ vatsatatpālakatadupakaraṇānāṁ **sargaḥ**—prādurbhāvaḥ | jāta iti **śeṣaḥ** | tatra dṛṣṭāntaḥ **tejovārimṛdāṁ yathā vinimaya** iti | trivṛtkṛto bhū(kṛtabhū)tārabdho **yathā** brahmaṇā kṛto vatsatatpālakatadupakaraṇarūpaḥ sargastathaiva bhagavatā kṛtaḥ | saccidānandasvarūpatvenābhautiko'pi bhautikavaddṛśyata  ity arthaḥ | tathā ca vakṣyati—


    evameteṣu bhedeṣu ciraṁ dhyātvā sa ātmabhūḥ |


    **satyāḥ ke, katare ne**-ti jñātuṁ neṣṭe kathañcana || iti | 

tathā ca ke mayā sṛṣṭā bhautikāḥ, ke ca bhagavatā sṛṣṭā abhautikā iti nirṇayāsāmarthya ca brahmaṇo moho yukta  ity arthaḥ |

nanu bhagavatā kimityanye sṛṣṭā, brahmaṇā kṛtānāmevānetuṁ śakyatvāditi | ata āha—**mṛṣa** iti | marṣaṇaṁ **mṛṣā** | sahiṣṇutārūpā kṣametyarthaḥ | **mṛṣa** **kṣamāyāmiti smaraṇāt** | tathā ca vakṣyati—


    tataḥ kṛṣṇo mudaṁ kartuṁ tanmātṛṇāṁ ca kasya ca | 


    ubhayāyitamātmānaṁ cakre viśvakṛdīśvaraḥ || iti |

teṣām ānayane brahmaṇo'sanmo(to)ṣaḥ, tadanyeṣāṁ tattulyānāṁ karaṇe tadbandhūnām iti vicārya, paramakāruṇikena bhagavatānye sṛṣṭā ity arthaḥ |

nanu mahāmāyena brahmaṇā vihitāṁ māyāṁ kathaṁ kṛṣṇo jñātavān, jñātvā ca kimiti kṣantavān, etādṛśe'parādhe kopasyocitatvāt—ityāśaṅkyāha—**dhāmnā svena sadānirastakuhakam **iti | **nirastaṁ** - nitarāṁ nirākṛtaṁ **kuhakaṁ** - kapaṭaṁ brahmaṇā kṛtaṁ mohanaṁ tannimittakopādikaṁ ca yeneti tathā, tam | tatra hetuḥ - **dhāmnā svena sada** iti | svarūpeṇātmatattvena inarūpeṇa prabhutvena sarvaniyāmakatvena sadanaṁ sat avasthānaṁ **svena** sattayā **dhāmnā** tadrūpeṇa prabhāveṇetyarthaḥ | tathā cāntaryāmitvāt parijñānamātmatvāc ca krodhābhāva iti sarvamanavadyam | evaṁ ca sarvapriyatvena paramānandarūpaḥ sarvajñaḥ sarvaśaktiḥ sarvamohanaḥ sarvasukhapradaḥ sarvāparādhasahiṣṇuḥ sarvātmā paramakāruṇiko vidagdhataraś ca śrīkṛṣṇo bhaktirasālambanatvena sampūrṇagranthapratipādya iti dhvanitam | viśeṣaṇadvārā viśeṣyopasthitiścālaṅkārikāya rocatetarām | sākṣādanabhidhānañcātirahasyatvāt | arthabhedaḥ kathañcana pratipatṛṇāṁ vicitraprajñānāṁ vinodāyetyalamativistareṇa | bhaktirasānubhavaprakāraś ca sarvo'pyasmābhirbhaktirasāyane'bhihitaḥ | atrāpi kiyān vakṣyate ||1||

|| iti śrīmadhusūdanasarasvatīkṛtā śrīmadbhāgavatasyādimaślokasya vyākhyā ||

———————————————————————————————————————

**viśvanātha-cakravartī (sārārtha-darśiṇī) :**

kṛpā-sudhā-vṛṣṭi-bhūtaḥ sva-bhakti-

svar vāhinī-khelita-jīva-padmī |

śrī-kṛṣṇa-caitanya-ghanaḥ sa-vidyud

gauro mano-vyomani naś cakāstu ||i||

nityānandādvaita-caitanyam evaṁ

tattvaṁ nityālaṅkṛta-brahma-sūtram |

nityair bhaktair nityayā bhakti-devyā

bhātaṁ nityaṁ dhāmni nityo bhajāmaḥ ||ii||

rūpaṁ sanātanaṁ guru-kṛpān nityān guṇāṁs tasya tān

śrīmad-bhāgavatās tathaiva viditān juṣṭāc cireṇāśrayan |

dṛṣṭvā vaiṣṇava-toṣaṇīṁ prabhu-mataṁ vijñāya sandarbhataṣ

ṭīkāṁ svāmānukampito’sya vidadhe sārārtha-sandarśinīm ||iii||

na kācin me vaidūṣy ahaha sumahāsāhasa iha

svam auḍhyaṁ vā hetur nirupādhi-kṛpā yā bhagavataḥ |

prabhutvaṁ vā hīne’py udayati yad ādye prahasitaṁ

dvitīye tv ānandaṁ pratipadam idaṁ dhokṣyati satyam ||iv||

gopa-rāmā-jana-prāṇa-preyase’tiprabhuṣṇave |

tadīya-priya-dāsyāya māṁ madīyam ahaṁ dade ||v||

surataru-phala-dīpāhaṅkara-brahma-dharmān

yad idam adhīta-śāstraṁ nāticitraṁ tad etat |

hari-carita-sudhānāṁ pāyanāya prapede

sadasi sad-asatāṁ yan mohinī tvaṁ stumas tat ||vi||

iha khalu nikhila-kalyāṇa-guṇa-mādhurya-vāridhau mahaiśvarya-samrāji svayaṁ bhagavati parama-bhāsvaty adhi-dharaṇi yathā samayaṁ vilasyāntarhite nānā-śāstra-purāṇetihāsādīnāṁ sarva-jana-nikāya-trāyakatva-rūpeṣv artheṣu yāmikeṣv iva kālena daivād vaiguṇyodayād ālasyeneva keṣucit prasupteṣu teṣv eva madhye kaiścit kaiścit pratyuta—jugupsitaṁ dharma-kṛte’nuśāsataḥ svabhāva-raktasya mahān vyatikramaḥ [bhā.pu. 1.5.15] ity-ādito’vagatair anarthākāraiś caurair ivodbhūya tat-tat-praṇetṛ-paryantānāṁ sarveṣāṁ citta-prasāda-rūpeṣu mahā-dhaneṣv apahṛteṣu—


    yadā yadā hi dharmasya glānir bhavati bhārata |


    abhutthānam adharmasya tadātmānaṁ sṛjāmy aham || [gītā 4.7] iti |

paritrāṇāya sādhūnāṁ vināśāya ca duṣkṛtāṁ [gītā 4.8] iti śrī-gītokta-nimitta-labdha-lakṣaṇatayā yādaḥsu mahāmīna iva mṛgeṣu yajña-varāha iva vihaṅgameṣu śrī-haṁsa iva nṛṣu svayaṁ bhagavān śrī-kṛṣṇa iva deveṣūpendra iva vedeṣu śrīmad-bhāgavatākhyaḥ śāstra-cūḍāmaṇiḥ |


    kṛṣṇe sva-dhāmopagate dharma-jñānādibhiḥ saha |


    kalau naṣṭa-dṛśām eṣa purāṇārko’dhunoditaḥ || [bhā.pu. 1.3.28]

iti vacana-vyañjita-śrī-kṛṣṇa-pratimūrtikatvena mam āham evābhirūpaḥ kaivalyād iti nirasta-tad-vinānya-sādṛśyatayā śrī-śuka-parīkṣidbhyāṁ śrī-kṛṣṇa eva jyotiḥṣu sahasrāṁśur iva purāṇeṣu bhāsvān dvādaśa svarūpātmako’ṣṭādaśa-sahasra-cchadano mahājana-vāñchitārtha-kalpa-tarur ivāvatatāra | tat-praṇetā prathamata evācārya-cūḍāmaṇiḥ śrī-kṛṣṇa-dvaipāyanaḥ svābhīṣṭa-daivata-dhyāna-lakṣaṇaṁ maṅgalam ācarati—janmādy asyeti | 

[atha prathamā vyākhyā] 

**param a**tiśayena **satyaṁ **sarva-kāla-deśa-vartinaṁ parameśvaraṁ **dhīmahi **dhyāyemaḥ | bahu-vacanena kāla-deśa-paramparā-prāptān sarvān eva jīvān svāntarāṅgī-kṛtya sva-śikṣayā tān dhyānam upadiśann eva kroḍīkaroti anena | athāto brahma jijñāsā [ve.sū 1.1.1] iti sūtrārthaḥ phalato vivṛto dhyānasyaiva jijñāsāyāḥ phalatvāt | tasya paramaiśvaryam āha—**asya **jagato **janmādi **janma-sthiti-bhaṅgaṁ **yato **bhavati tam | tarhi kiṁ kālaṁ dhyāyatha ? na | **anvayād itarataś ca **anvaya-vyatirekābhyāṁ ghaṭe mṛd anvaya iva mṛdi ghaṭa-vyatireka ivety upādāna-kāraṇam ity arthaḥ | ca-kārāt sa eva nimitta-kāraṇaṁ ca, kālasya tat-prabhāva-rūpatvāt | yad vā, anvayāt pralaye viśvasya parameśvare anupraveśāt, itarataś ca sarge tato vibhāgāc ca | pṛthivyā jalam iva jalasya teja iva yo’dhiṣṭhāna-kāraṇam ity arthaḥ | yad vā, anvayāt kāraṇatvena yat kartṛkād anupraveśāt sthitiḥ | saṁhārakatvena rudra-rūpeṇa yat-kartṛkād anupraveśād bhaṅgaś ca yato bhavati tam | atra kāraṇasya kārya-samanvitatvam eva kārye’nupraveśo jñeyaḥ | tat-kāryasya viśvasya tat svarūpatvaṁ vārayan viśinaṣṭi—itarata iti | sṛjya-pālya-saṁhāryād viśvataḥ svarūpa-śaktyā bhinnāt | ca-kārān māyā-śaktyā tad-abhinnāc ca | evaṁ—janmādy asya yataḥ [ve.sū. 1.1.2], tat tu samanvayāt [ve.sū. 1.1.3] iti sūtra-dvayam uktam |

nanu ca parameśvarasyopādānatve vikāro durvāras tasmāt prakṛtir evopādānaṁ parameśvaras tu nimittam ity ucyatām ? maivam | yaḥ sarvajñaḥ sarva-vit [mu.u. 1.1.9] iti, sa īkṣata lokān anu sṛjā [mu.u. 2.1.1] iti, tad aikṣata bahu syāṁ prajāyeya [chā.u. 6.2.3] ity-ādi śrutibhiś cetanasyaiva jagat-kāraṇatva-pratipādanāt parameśvara eva jagata upādānaṁ nimittaṁ ca | tatra prakṛtes tac-chaktitvāt śakti-śaktimator abhedāt prakṛti-dvārakam eva tasyopādāna-tvam | svarūpeṇa tu prakṛty-atītatvāt tasya nirvikāratvaṁ ca, yathoktaṁ bhagavatā—


    prakṛtir yasyopādānam ādhāraḥ puruṣaḥ paraḥ |


    sato’bhivyañjakaḥ kālo brahma tat tritayaṁ tv aham || [bhā.pu. 11.24.19] iti |

prakṛteḥ svātantryeṇopādānatvam eva śāstrāsammatam | tasmāt parameśvaraḥ sarvajña eva svātantryeṇa jagat-kāraṇam ucyate | na tu jaḍā prakṛtir ity āha—**artheṣu **sṛjyāsṛjya-vastu-mātreṣu **abhijño **yas tam ity arthaḥ | anena īkṣater nāśabdaṁ [ve.sū. 1.1.5] iti sūtrārtha uktaḥ | sa cāyaṁ—prakrāntaṁ brahma jagat-kāraṇaṁ bhavati | kutaḥ ? īkṣater īkṣaṇāt jagat-kāraṇatva-pratipādaka-śruti-vākyeṣu tasyaiva vicāra-viśeṣātmakekṣaṇa-śravaṇāt | ato brahma nāśabdam | aśabda-pramāṇakaṁ na bhavati, kintu śabda-pramāṇakam eveti | atha śrutayaḥ—tad aikṣata bahu syāṁ prajāyeya [chā.u. 6.2.3] iti, sad eva saumyedam agra āsīt [chā. 6.2.1] iti, ātmā vā idam eka evāgra āsīt [chā.u. 1.1.1] iti, tasmād vā etasmād ātmana ākāśaḥ sambhūta [tai.ā. 1] iti, yato vā imāni bhūtāni jāyante [tai.bhṛ. 1] ity ādyāḥ | smṛtiś ca—


    yataḥ sarvāṇi bhūtāni bhavanty ādi-yugāgame |


    yasmiṁś ca pralayaṁ yānti punar eva yuga-kṣaye || iti |

nanu tadānīṁ mahad-ādy-anutpattes tasya īkṣaṇādi sādhanaṁ na sambhavatīty ata āha—**svarāṭ **sva-svarūpeṇaiva tathā tathā rājata iti | na tasya kāryaṁ kāraṇaṁ ca vidyate ity ādau svābhāvikī jñāna-bala-kriyā ca [śve.u. 6.8] iti śruteḥ | 

nanu jagat-sṛṣṭaubrahmaṇaḥ svātantryam aiśvaryaṁ cāvagamyate | hiraṇyagarbhaḥ samavartatāgre bhūtasya jātaḥ patir eka āsīt iti śruteḥ | sa eva dhyeyo’stv ity ata āha—**tena **iti | **ādi-kavaye **brahmaṇe yo brahma vedaṁ sva-tattvaṁ vā tene prakāśayāmāsa | ato brahmaṇo’pi pāratantryam |

nanu, brahmaṇe’nyato vedādhyayanādy-aprasiddhaṁ satyaṁ tat tu **hṛdā **manasaiva tene—


    pracoditā yena purā sarasvatī 


    vitanvatājasya satīṁ smṛtiṁ hṛdi |


    sva-lakṣaṇā prādurabhūt vilāsyataḥ [bhā.pu. 2.4.22] iti |

kiṁ vā, sudṛṣṭaṁ hṛdi me tadaiva ity ādeḥ | anena buddhi-vṛtti-pravartakatvena gāyatry-arthaś ca darśitaḥ | tad uktaṁ mātsye—


    yatrādhikṛtya gāyatrīṁ varṇyate dharma-vistaraḥ | \
vṛtrāsura-vadhopetaṁ tad bhāgavatm iṣyate || [53.20] \


purāṇāntare ca—


    grantho’ṣṭādaśa-sāhasro dvādaśa-skandha-saṁmitaḥ | \
hayagrīva-brahma-vidyā yatra vṛtra-vadhas tathā | \
gāyatryā ca samārambhas tad vai bhāgavataṁ viduḥ || iti |

nanu supta-pratibuddha-nyāyena brahmā svayam eva vedaṁ tattvaṁ vā upalabhatām ity ata āha—yat yasmin vede tadīye tattve vā **sūrayo**’pi **muhyanti**, atas tasmin brahmaṇaḥ svato na śaktiḥ | etena netaro’nupapatteḥ [ve.sū. 1.1.16] sūtrārtho vivṛtaḥ | 

nanu **dhīmahīti **dhyāna-viṣayatvena tasya sākāratvam abhipretam | ākārāṇāṁ ca triguṇa-sṛṣṭatvaṁ tathātve cānityatvaṁ prasajjed ity ata āha—**tejo-vāri-mṛdāṁ yathā vinimayaḥ **viparyayaḥ anyasmin anyāvabhāsaḥ | yathā ajñānāṁ tejasi vārīdam iti vāriṇi sthalam iti mṛdi kācādau ca vārīdam iti buddhiḥ | tathaiva yatra pūrṇa-cinmayākāre **trisargaḥ **triguṇa-sarge’yam iti buddhir **mṛṣā **mithyaivety arthaḥ | tam ekaṁ govindaṁ sac-cid-ānanda-vigrahaṁ vṛndāvana-sura-bhūruha-talāsīnaṁ [go.tā.u. 1.33] iti gopāla-tāpanī-śruteḥ | ardha-mātrātmako rāmo brahmānandaika-vigrahaḥ iti rāma-tāpanyāś ca | ṛtaṁ satyaṁ paraṁ brahma puruṣaṁ nṛkeśari-vigraham iti nṛsiṁha-tāpanyāś ca | 


    nirdoṣa-pūrṇa-guṇa-vigraha ātma-tantro


    niścetanātmaka-śarīra-guṇaiś ca hīnaḥ |


    ānanda-mātra-kara-pāda-mukhodarādiḥ || iti dhyāna-bindūpaniṣadaś ca |


    nanda-vraja-janānandī saccidānanda-vigrahaḥ iti brahmāṇḍa-purāṇāt |


    sarve nityāḥ śāśvatāś ca dehās tasya parātmanaḥ |


    heyopādeya-rahitā naiva prakṛtijāḥ kvacit || iti mahāvārāhāc ca |

svecchāmayasya na tu bhūtamayasya [bhā.pu. 10.14.2] iti ca | babandha prākṛtaṁ yathā [bhā.pu. 10.9.14] iti, tvayy eva nitya-sukha-bodha-tanāv anante [bhā.pu. 10.14.22] iti, śābdaṁ brahma vapur dadhat [bhā.pu. 3.21.8] iti | satya-jñānānantānanda-mātraika-rasa-mūrtayaḥ [bhā.pu. 10.13.54] ity-ādi śrī-bhāgavatādāv api tad-ākārasyāmāyikatvāvagamāt, 


    atīndriyā nirāhārā aniṣpandāḥ sugandhinaḥ |


    ekāntinas te puruṣāḥ śvetadvīpa-nivāsinaḥ || [ma.bhā. 12.323.26] iti nārāyaṇīyāt |

dehendriyāsu-hīnānāṁ vikuṇṭha-pura-vāsināṁ [bhā.pu. 7.13.51] iti saptama-skandhāc ca | tad-bhaktānām api śvetadvīpa-vikuṇṭha-pura-vāsitvena sākāratve labdhe, atīndriyā ity-ādibhir māyikākāratva-niṣedhāt | tad-ākārasyāmāyikatve kaḥ saṁśayaḥ ?

nanu tad apy atra kecana vivadante ity ata āha—**dhāmnā **iti | dhāmnā svarūpa-śaktyā sva-bhakta-niṣṭha-svānubhava-prabhāveṇa vā pratipada-samucchalan mādhuryaiśvarya-bhrāji-śrī-vigraheṇa vā, **svena **asādhāraṇena **sadā **kāla-traya eva **nirastāḥ kuhakāḥ **kutarka-niṣṭhā yena tam | etena tarko’pratiṣṭhānāt [ve.sū. 2.1.11] iti sūtrārthaḥ sūcitaḥ | tatra yam evaiṣa vṛṇute tena labhyas tasyaiṣa ātmā vivṛṇute tanuṁ svāṁ [mu.u. 3.2.3] iti śrutyā sva-śabdena tanoḥ svarūpa-bhūtatve labdhe, tathā prakṛti-kṣobhāt pūrvam eva bahu syāṁ [chā.u. 6.2.3] iti, sa aikṣata [chā.u. 1.1.1] ity-ādi-śrutibhis tadīya-mano-nayanāder amāyikatve’vagamite | parāsya śaktir vividhaiva śrūyate svābhāvikī jñāna-bala-kriyā ca [śve.u. 6.8] iti śrutyā svābhāvikatve prakātam ukte—


    acintyāḥ khalu ye bhāvā na tāṁs tarkeṇa yojayet


    prakṛtibhyaḥ paraṁ yac ca tad acintyasya lakṣaṇam || [ma.bhā. 6.6.11]

atra “na yojayet” iti liṅā para-dārān na gacched itivat tatra kutarka-yojanāyā niṣiddhatve’pi yady asurādayas tadīya-śrī-vigrahaṁ lakṣyīkṛtya yukta-śarān āditsavo ni # ye’pi patiṣyanti tadā patanta tair alaṁ saṁlāpeneti |

[atha dvitīyā vyākhyā]

tathātra śāstre daśamasya viśuddhy-arthaṁ navānām iha lakṣaṇam iti daśamasyāśraya-tattvasyaivāṅgitve tasya ca śrī-kṛṣṇa-rūpa eva mukhyatve tad-asādhāraṇa-dharma-prastutāv apy asya prathama-padasyaucitī bhavaty atas tad-eka-parasya vyākhyāntarasyāvakāśaḥ | tad yathā—satya-vrataṁ satya-paraṁ [bhā.pu. 10.2.26] ity ādau, satyātmakaṁ tvāṁ śaraṇaṁ prapannāḥ iti śrī-kṛṣṇa-janmārambhokteḥ |


    satye pratiṣṭhitaḥ kṛṣṇaḥ satyam atra pratiṣṭhitam |


    satyāt satyaṁ ca govindas tasmāt satyo hi nāmataḥ || [ma.bhā. 5.68.12]

ity udyama-parvaṇi sañjaya-kṛta-kṛṣṇa-nāmnāṁ nirukteś ca satyaṁ śrī-kṛṣṇaṁ dhīmahi paraṁ brahma narākṛti iti brahmāṇḍa-purāṇāt | tasmāt kṛṣṇa eva paro devas taṁ dhyāyet iti śrī-gopāla-tāpanībhyaś ca param | 

**svena dhāmnā **śrī-mathurākhyena sarvatra tadānīṁ kṛpayā darśitena śrī-vigraheṇa ca sadā nirastaṁ kuhakaṁ jīvānām avidyā yena tam—


    mathyate tu jagat sarvaṁ brahma-jñānena yena vā |


    tat-sāra-bhūtaṁ yad yasyāṁ mathurā sā nigadyate || [go.tā.u. 2.66] iti gopālottara-tāpanī-prasiddheḥ | 


    śravaṇāt kīrtanād dhyānāt pūyante’nte-vasāyinaḥ |


    tava brahma-mayasyeśa kim utekṣābhimarśinaḥ || [bhā.pu. 10.70.43] iti daśamokteḥ |

gṛha-deha-tviṭ-prabhāvā dhāmānīty amaraḥ |

nanu tad-vigrahasya prāpañcika-loka-dṛśyatvāt yad yad dṛśāṁ tad anityaṁ ghaṭavad iti nyāyenānityatvaṁ prasajjed ity ata āha—**tejo-vāri-mṛdāṁ **trayāṇāṁ dṛśya-bhūtānāṁ yathā yathāvat vinimayaḥ paraspara-milanaṁ yatra tathā-bhūtas trisargas triguṇa-sṛṣṭo deho mṛṣā mithyaiva yena tat-tritaya-sṛṣṭas tad-vigraha ucyate te na mṛṣaivocyata ity arthaḥ | prapañcātīty asyāpi tasya yat prāpañcikair asurair darśanaṁ tat khalu vicitra-līlā-sādhikayā tad-icchayā dustarka-svarūpayaiva pitta-dūṣita-rasanair narair matsyaṇḍikā-carvaṇam iva tan-mādhuryānubhava-hīnam | tad anyais tu dustarka-tat-kṛpā-prabhāvāt tan-mādhuryānubhava-sahitam eva | yad uktaṁ—


    anye ca tan-mukha-sarojam udāra-hāsa-


    snigdhekṣaṇaṁ nṛpa papur dṛśibhir nṛ-nāryaḥ || [bhā.pu. 10.86.20]

na ca tatra tatra tat-tat-premādhīnatayā tādṛśa-līlā-viśiṣṭatve’pi tasya maugdhyam eva pratyetavyam ith āha—**ādi-kavaye **brahmaṇe’pi brahma brahmātmakaṁ vatsa-bālakādi **tene **prakāśayāmāsa | tac ca **hṛdā **saṅkalpa-mātreṇaiva yatra yogamāyā-vaibhave **sūrayo **bhava-nāradādayo’pi **muhyanti** | 

yad vā, **ādi-kavaye **sva-kulasyādi-puruṣaḥ kavir vijñaś ca yaḥ satyavrata-manus tasmai brahma nirviśeṣaṁ svarūpaṁ **tene **svāṁśa-matsya-devoktyā prakāśayāmāsa | tad uktir yathā—


    madīyaṁ mahimānaṁ ca paraṁ brahmeti śabditam |


    vetsyasy anugṛhītaṁ me sampraśnair vivṛtaṁ hṛdi || [bhā.pu. 8.24.38] iti |

vyākhyātaṁ ca śrīdhara-svāmi-caraṇaiḥ—me mayā anugṛhītaṁ prasādīkṛtaṁ brahma | aparokṣīkṛtaṁ vetsyasīti brahmaṇas tat-prasādīkṛtatvaṁ ca veda-stavārambhe vyākhyāsyate ||

[atha tṛtīyā vyākhyā]

atha tasyāpi śānta-dāsyādi-rasa-parikara-viśiṣṭatve’pi tatrātiśuśubhe tābhir bhagavān devakī-sutaḥ [bhā.pu. 10.33.7] ity-ādibhyo vraja-devī-sāhityena parama-mādhuryodayāt tadīya-rasasyātiśayenopādeyatāṁ darśayat punar apy arthāntaram atrāvakāśate | tad yathā—**ādyasya **śṛṅgāra-rasasya **janma yatas taṁ dhīmahi **| pūrvaṁ tasya paramārtha-darśibhiḥ saṁyogāt sadbhir vigītatvena svato’pi nāśa evāsīd iti bhāvaḥ | **anvayāt **saṁyogāt **itarataś **ca vipralambhāt saṁyoga-vipralambhābhyām eva śṛṅgāra-rasaḥ sa-parikaraḥ sampadyata iti bhāvaḥ | bhīmaseno bhīma itivad ādya-raso’py ādya-śabdenocyate | yad vā, atra pibata bhāgavataṁ rasaṁ [bhā.pu. 1.1.3] ity ukteḥ śāstrasyāsya rasa-rūpatvād ādyasyety anenārtha-pratyāsattyā rasasyety asyaiva viśeṣya-padasyopasthiteḥ | kiṁ vā, saṁyoga-viyogābhyāṁ niṣpattiḥ sva-pratiyoginaṁ rasam evopasthāpayaty ato nyūna-padatā nāśaṅkanīyā | pratyuta tathā-prāptatvenādi-rasasya rahasyatvam eva dyotitam | 

tatrālambana-vibhāvatve tasyānyato vaiśiṣṭyam āha—artheṣu catuḥṣaṣṭhi-kalādi-rasopayogi-samasta-vastuṣu **abhijñaḥ, **vidagdhaḥ | na ca prākṛta-nalādi-nāyakavat kāla-karmādi-grasta ity āha—**svarāṭ** | kiṁ ca, raso hy anyatra naiva prasajjed ity āha—**ya evādi-kavaye** ādi-rasasya kavaye bharatāya **hṛdā **eva tadīya-manasaiva **brahma **ādi-rasasya tattvaṁ **tene** rasasyaikatānatvodghāṭanārtham ity arthaḥ | vedas tattvaṁ tapo brahma ity amaraḥ | 

tad api **yatra **tattve **sūrayaḥ** kavayo **muhyanti **prākṛta-nalādi-nāyaka-niṣṭhatayā varṇanāt | tatra dṛṣṭāntaḥ—**teja **iti | teja-ādiṣu vāry-ādi-buddhir iva bhagavad-eka-niṣṭhe rase prākṛta-jana-niṣṭhatva-buddhir ity arthaḥ | yatra kṛmi-viḍ-bhasmānta-niṣṭheṣu prākṛta-nāyakeṣu atinaśvareṣu raso na bhavati vicārato vibhāva-vairūpyāt tad-viparītaṁ ghṛṇāmayaṁ vairasyam evotpadyate | tatraiva rasaṁ varṇayantīty arthaḥ | 

kiṁ ca, **yatra **trayāṇāṁ vācya-lakṣya-vyaṅgānām arthānāṁ dhvani-guṇālaṅkārāṇāṁ vā **sargaḥ** nirmāṇa-prapañcaḥ **amṛṣā **satya eva bhavann alaukikatvena camatkārī syāt | anyatra prākṛta-nāyake kavi-prauḍhokti-mātra-prāṇo mithyaivety arthaḥ |

nanu, rasaṁ kecin na manyante, tatrāha—**dhāmnā** mādhuryāsvāda-sākṣātkāra-camatkāra-prabhāveṇa | **svena **asādhāraṇena **nirastāḥ kuhakāḥ **jaran-mīmāṁsakā yena tam | 

[atha caturthā vyākhyā]

atha tāsām api madhye kasyāḥ padāni caitāni yātāyā nandasūnunā [bhā.pu. 10.30.27], anayārādhito nūnaṁ bhagavān harir īśvaraḥ [bhā.pu. 10.30.28] ity-ādibhiḥ parama-mukhyāyāḥ śrī-vṛndāvaneśvaryāḥ sāhityena parama eva mādhuryotkarṣo bhavaty atas tat-pradarśako’py artho’sminn ādime śloke’nveṣṭavyaḥ | sa yathā—**yato **yābhyām eva **ādyasya **rasasya **janma **prādurbhāvaḥ | yāv eva ādi-rasa-vidyāyāḥ parama-nidhānam ity arthaḥ | tatra yaś ca **itarata **iti lyab lope pañcamī itarāḥ kāntāḥ parityajya, anvayāt—


    atrāvaropitā kāntā puṣpa-hetor mahātmanā |


    atra prasūnāvacayaḥ priyārthe preyasā kṛtaḥ || [bhā.pu. 10.30.33]

ity-ādi-dṛṣṭyā anugater hetoḥ | **artheṣu **rasopayogi-dhīra-lalitety ādimaya-mukhya-raseṣv **abhijñaḥ **| yā ca tata eva hetoḥ svena kāntenaiva rājate iti **svarāṭ **svādhīna-kāntety arthaḥ | yaś ca tat-tat-prakāśanārtham ā**di-kavaye **ādito janmārabhyaiva kavaye tattvajñāya śrī-śukadevāya **brahma **śrī-bhāgavataṁ mūrdhaṇya-rasamaya-rāsa-pañcādhyāyīkaṁ **hṛdā tene** | idaṁ bhāgavataṁ nāma purāṇaṁ brahma-sammitaṁ [bhā.pu. 1.3.40] iti, śuka-mukhād amṛta-drava-saṁyutaṁ [bhā.pu. 1.1.3] iti, śuka-vāg-amṛtābdhīnduḥ ity-ādibhiḥ | yad yataḥ śrī-bhāgavatāt **yatra **rāse sati **sūrayo muhyanti **rasa-svāda-janitām ānanda-mūrcchāṁ prāpnuvanti | yad vā, yayoḥ sūrayo bhaktāḥ kiṁ vā yābhyāṁ śravaṇa-nayanādi-viṣayī-bhūtābhyāṁ sūrayas tat-parikara-bhūtā bhaktā muhyanti—mahā-vijñā api mūḍhā bhavanto dharma-viparyayaṁ prāpnuvantīty arthaḥ | tatra dṛṣṭāntenāparān api saṅgṛhṇāti | **tejo-vāri-mṛdāṁyathā vinimayaḥ **sva-dharma-vyatyayaḥ | tatra tejasāṁ candrādīnāṁ tadīya-rāsa-līlā-darśanāt stambhena svīya-calatva-dharma-vyatyayaḥ | vārīṇāṁ tan-muralī-vādyādinā stambhena mṛd-dharmaḥ | mṛdām api pāṣāṇādīnāṁ draveṇa vāri-dharmaś ca yatheti | yatra yayoḥ **svena dhāmnā **prabhāvena tisṛṇāṁ śrī-bhū-līlānāṁ gopī-mahiṣī-lakṣmīṇāṁ vā anaraṅgā-bahiraṅgā-taṭasthānāṁ vā śaktīnāṁ sargo’mṛṣā satya eva | sadā tāsāṁ tad-dhāmamayatvāt yatrety adhiṣṭhāna-kāraṇatvāt yābhyāṁ sṛṣṭāḥ śry-ādayaḥ sva-mahasā sadā vartanta evety arthaḥ | yat tayor nitya-sambandhāt tau nirasta-kuhakaṁ niṣkapaṭaṁ yathā syāt satyaṁ yathārtha-svarūpaṁ yathā syāt paraṁ sarvotkṛṣṭaṁ yathā syāt tathā dhīmahi iti śāstrasyāsya viṣayo darśitaḥ |

[atha pañcamā vyākhyā]

atha tathābhūtam apy āśrayatvaṁ yenaiva labhyate sa śāstrāsyābhidheyo bhakti-yogas tathā sa eva paramākāṣṭhām āpadya śrī-bhagavad-ākarṣako bhavan premābhidhaḥ prayojanaṁ cety anena ślokena sa bhakti-yogo’vaśyaṁ mānanīya ity ato’rthāntaram atra tantreṇāntarbhavati | tad yathā—tad eva satyaṁ tad u haiva maṅgalaṁ**...** yad uttamaḥśloka-yaśo’nugīyate [bhā.pu. 12.12.49-50] iti dvādaśokteḥ | tatrāpi **paraṁ **śreṣṭhaṁ paraṁ vāstava-vastu-rūpatvāt triguṇātītam | tathā **satyaṁ **sadbhyo hitaṁ parama-kalyāṇa-guṇa-mayaṁ bhakti-yogaṁ **dhīmahi** | yad uktaṁ—lakṣaṇaṁ bhakti-yogasya nirguṇasya hy udāhṛtaṁ [bhā.pu. 3.29.12] iti | 


    na hy aṅgopakrame dhvaṁso mad-dharmasyoddhavāṇv api |


    mayā vyavasitaḥ samyaṅ nirguṇatvād anāśiṣaḥ || [bhā.pu. 11.29.20] iti ca |

vijñāna-ghana ānanda-ghanaḥ sac-cid-ānandaika-rase bhakti-yoge tiṣṭhati [go.tā.u. 2.78] iti | tasya pravāham āha— naiṣkarmyam apy acyuta-bhāva-varjitaṁ, na śobhate jñānaṁ [bhā.pu. 1.5.12, 12.12.51] ity ādeḥ | bhaktyā mām abhijānāti yāvān yaś cāsmi tattvataḥ [gītā 18.55] ity ādeś ca | 

nanu brahma-sākṣātkārārthaḥ jñāna-yogo yathā bhaktim apekṣate tathaiva bhagavat-sākṣātkārārtham api bhaktim apekṣate tathaiva bhagavat-sākṣātkārārtham api bhakti-yogo jñānam apekṣatām iti cet tatrāha—**svarāṭ **svenaiva rājate iti saḥ | samrāṭ svatantro na kasyāpy adhīna ity arthaḥ | 


    akāmaḥ sarva-kāmo vā mokṣa-kāma udāra-dhīḥ |


    tīvreṇa bhakti-yogena yajeta puruṣaṁ param || [bhā.pu. 2.3.10]

iti vidhi-vākyān meghādya-militena kevalena saura-kiraṇeneva jñānādya-miśreṇeti tīvreṇety asyārthaḥ | tathā—


    yat karmabhir yat tapasā jñāna-vairāgyataś ca yat |


    sarvaṁ mad-bhakti-yogena mad-bhakto labhate’ñjasā || [bhā.pu. 11.20.32-33] 

ity-ādi-vākyāc ca | pratyuta—


    tasmān mad-bhakti-yuktasya yogino vai mad-ātmanaḥ


    na jñānaṁ na ca vairāgyaṁ prāyaḥ śreyo bhaved iha || [bhā.pu. 11.20.31]

iti tat-sāhitya-niṣedha-śravaṇāc ca | 

kiṁ caitādṛśo bhakti-yogo bhaktānugrahaṁ vinā na labhyata ity āha—**tena **iti | brahma hṛdi yasya tena **brahma-hṛdā **nāradena **ādi-kavaye **vyāsāya **tene **kṛpayā prakāśitaḥ |

nanu sarvajñasya vyāsasyāpi bhakti-yoga-jñānam ananyādhīnaṁ kathaṁ pratīmas tatrāha—**muhyanti **iti | **sūrayo** vaśiṣṭādayo’pi yat yasmin muhyanti guṇātīte bhakti-yoge guṇa-janyānāṁ buddhyādyantaḥ karaṇānāṁ svataḥ praveśāśakteḥ moham ajñānam eva prāpnuvantīty arthaḥ | 


    yac-chaktayo vadatāṁ vādināṁ vai


    vivāda-saṁvāda-bhuvo bhavanti |


    kurvanti caiṣāṁ muhur ātma-mohaṁ


    tasmai namo’nanta-guṇāya bhūmne || [bhā.pu. 6.4.31] iti haṁsaguhyokteḥ |

nanu bhakti-yogo na kevalaṁ guṇātīta eva tasyāpi tṛtīya-skandhe nirguṇamayatva-darśanād ity ata āha—yatra **trisargaḥ **triguṇa-sṛṣṭatvaṁ **mṛṣā **avāntara ity arthaḥ | yathā **tejo-vāri-mṛdāṁ vinimayo **melanam | nistejo’pi nirjalam api nirdhūlikam api dugdhaṁ taptam iti jalavad iti malinam iti tat-tan-melanād bhavati, yathā tathaiva triguṇatīto bhakti-yogaḥ puruṣavatti-sattvādi-guṇa-yogāt sāttviko rājasas tāmasaś cocyate | 

nanu bhakti-yogasya triguṇātītatve bahavo vivadante, tatrāha—**dhāmnā svena **iti | sva-svarūpeṇālaukika-mādhurya-mayena bhaktānām anubhava-gocarī-bhūtenaiva **nirastāḥ kuhakāḥ **kutarkavanto yena taṁ na hy anubhūyamāne’rthe pramāṇāpekṣeti bhāvaḥ | iha kila adhyātma-dīpam atititīrṣatāṁ tamo’ndhaṁ [bhā.pu. 1.2.3] iti | kasmai yena vibhāsito’yam atulo jñāna-pradīpaḥ [bhā.pu. 12.13.19] ity ābhyāṁ śrī-bhāgavatasya pradīpatvam | purāṇārko’dhunoditaḥ [bhā.pu. 1.3.45] ity anenārkatvam | nigama-kalpa-taror galitaṁ phalaṁ rasaṁ [bhā.pu. 1.1.3] ity anena rasamaya-phalatvam | hari-līlā-kathā-vrātā- mṛtānandita-sat-suraṁ [bhā.pu. 12.13.11] ity anena mohinītvaṁ ca dṛśyate | tatrāsmin padye prathamena vyākhyānena dīpatvam | dvitīyenārkatvam, tṛtīya-caturtha-pañcame rasamaya-phalatvam | 

kiṁ ca, pañcānām eṣām arthānāṁ parama-durlabhātisvādutvenāmṛtatvāt bhaktānām eva tat-sat-pradāna-bhūtatvena devatvāt tat-tad-vācakasya śāstrasyāsya tat-pariveṣṭṛtvena mohinītvaṁ ca jñeyam | evaṁ ca, yadypai sarvasya dvādaśa-skandhasyaiva śāstrasyāsya rasamaya-phalatvārkatva-dīpatvādīni tad api bhūmnā vyapadeśā bhavantīti nyāyena sarge nirodhe ca kvacit tādṛśa-stuty-ādau ca adhyātma-mātra-prakāśakatvena dīpatvam | visarga-sthāna-poṣaṇādiṣu dharmārtha-kāma-mokṣāṇām anyeṣāṁ cāśeṣa-viśeṣāṇāṁ pravṛtta-nivṛtta-vihita-niṣiddha-sādhana-phalānām api prakāśakatvenārkatvam | āśraya-tattvasya bhagavatas tad-bhaktānāṁ ca janma-karmādi-līlā-bhakti-premādauca prastute rasamaya-phalatvam | tatra tatraiva bhakty-anukūlenārthena sva-bhakta-vargānandanārtham | tat-pratikūlenārthanāsūra-saṅgha-vyāmohanārthaṁ mohinītvaṁ ca jñeyam | na cāsya śāstrasya sākṣād bhakti-rasamayasya tat-tat-pratikūlārtha-prastutir asaṅgateti vācyam | sarva-śakti-paripūrṇasya sākṣād-bhagavata ivāsyāpi vividhādikāri sva-sva-hṛdayānurūpārtha-grahaṇārthaṁ sarva-śakti-liṅga-prakāśakatva-saucitvāt—mallānām aśaniḥ [bhā.pu. 10.44.17] ity atra virāḍ aviduṣām itivad iti sarvaṁ samañjasam ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

satyaṁ jñānam anantaṁ, brahma śivādi-stutaṁ bhajad-rupam | \
govindaṁ tam acintyaṁ, hetum adoṣaṁ namasyāmaḥ ||  \
gauḍodayam upayātas tamaḥ-samastaṁ nihanti yo yugapat | \
jyotiś ca yo'tiśītaḥ pītas tam upāsmahe kṛtāñjalayaḥ ||  \


prādurbhāvya brahma-sūtrāni dhīras

tad-bhāṣyaṁ ca dvādaśa-skandha-rūpam | \
sad-vṛndaṁ yo'jīvayat prema-vṛṣṭyā,

sa śrī-vyāso mām upāsīnam avyāt ||  \


śuddhāṁ bhaktiṁ varṇitāṁ nanda-sūnor

gātuṁ līlāṁ cātimādhurya-naddhām | \
pārāśaryo yaṁ virakta-pradhānaṁ,

prāduś cakre śrī-śukaṁ taṁ natāḥ smaḥ ||

 \
vyākhyātā yairiyaṁ sadbhiḥ saṁhitā śuka-bhāṣitā | \
maṇḍayantvaṅgha yas teṣāṁ man-mūrdhān amanāratam ||  \
pramitāpi sphūṭārtheyaṁ śrī-bhāgavata-ṭippaṇī | \
vaiṣṇavānandinī bhūyān-māyā-vāda-vimardinī ||

 \
atheha pārāśaryo bhagavān vyāso bhagavat-svarūpa-guṇa-nirṇetrīṁ catur lakṣaṇīṁ mīmāṁsāṁ prakāśyāpyānanda-samṛddhim anupalabhya śrī-nāradopadeśāt tad upalambhikāṁ bhagavac-caritāmṛta-varṣiṇīṁ tad-bhāṣya-bhūtāṁ śrī-bhāgavata-saṁhitāṁ prakāśayan bhagavad-abhidhyāna-lakṣaṇāṁ maṅgalaṁ darśayati—**janmādy asyeti **|

**yata** iti pūrvatropādānād-uttaratra tac-chabdo bodhyaḥ | taṁ paraṁ pareśaṁ paraṁ dūrānya-mokṣeṣu parohari-paramātmanoḥ iti vaijayantī-kośāt, śrī-kṛṣṇaṁ bhagavantaṁ dhīmahi dhyāyemavayam ity eka-jīva-vāda-jīvātur vivarta-vādo nirasyate, yasyāṁ vai śrūyamāṇāyāṁ kṛṣṇe parama-pūruṣe | bhaktir utpadyate [bhā.pu. 1.7.7] iti vakṣyamāṇāt | śuka-vāg-amṛtābdhīndur iti tan-nāma-stotrāc ca paraṁ śrī-kṛṣṇam ity uktam, bahu-vacanaṁ satīrtha-śiṣyābhiprāyam | 

taṁ viśinaṣṭi—**satyam** iti, triṣu kāleṣu sthiram |** **svenātma-bhūtena **dhāmnā** parākhya-śakti-rūpeṇa tejasā **sadā nirastaṁ kuhakaṁ** yena, tam iti pradhānasya vyāvṛttiḥ | itthaṁ ca dhyeyasya tasya mūrtatvaṁ māyā-spṛṣṭatvaṁ tan-nivāraka-svānubandhi-śaktikatvaṁ ca darśitam | sadā dhīmahīti vā saṁbandhaḥ | tena dhyeya-vad-dhyānasya nityatvam ubhayor atiramyatvaṁ ca, dhyānābhidhānādiha śuddha-bhakter mukhyatvaṁ ca |

tat-satyatvaṁ kaimutyena vaktuṁ viśinaṣṭi—**yatra trisargo 'mṛṣā **iti | yasmin sthitas trayāṇāṁ guṇānāṁ sargo bhūtendriya-devatātmako 'mṛṣā satyaḥ kavir manīṣī paribhūḥ svayambhūryāthātathyato'rthān vyadadhāc-chāśvatībhyaḥ samābhyaḥ [i.u. 8] iti mantra-varṇāt | yāthātathyataḥ satyatayā, ṛtaṁ satyaṁ samīcīnaṁ samyak tathyaṁ yathātathām iti halāyudhaḥ | 

amṛṣātve dṛṣṭāntaḥ—**tejo vāri **iti | teja-ādīnāṁ trayāṇāṁ vinimayo mitho’ṁśa-saṅkramaḥ, sa yathā mṛṣā na bhavati, tadvat | śrutiś ca seyaṁ devataikṣata ity-ārabhya tāsāṁ trivṛtaṁ trivṛtam ekaikāṁ karavāṇi iti | imāstisro devatās trivṛt trivṛd ekaikā bhavatīti [chā.u.  6.3.1-4] | yad agne rohitaṁ rūpaṁ tejasas tad-rūpaṁ, yac chuklaṁ tad apāṁ, yat kṛṣṇaṁ tad annasya [chā.u. 6.4.1] ity-ādyā ca | tathā ca dhyeyasya tasya parama-satyatvam abhimatam | āha caivaṁ śrutiḥ—atha nāmadheyaṁ satyasya satyam iti prāṇā vai satyaṁ teṣām  eṣa satyam [bṛ.ā.u. 2.3.6] iti prāṇa-śabdoditānāṁ jīvānāṁ dharma-bhūta-jñāna-saṅkoca-vikāśa-lakṣaṇa-pariṇāmābhāsa-sattvāt tad-abhāvāt pareśasya tato'py atisatyatvam iti | 

tri-sarge yatrāmṛṣety uktaṁ, tad-dhetutvena viśinaṣṭi—**yato** yasmāt pareśād dhetor asya brahmāṇḍa-koṭi-vitati-rūpasya prapañcasya janmādi bhavati, ādinā sthiti-bhaṅgau | yataḥ kīdṛśādity āha—anvayādi-tarataś ceti | anveti kāryam ity anvayaḥ, pacādy ac, kāryānusyūtam upādānam ity arthaḥ | itaratas tato'nyatayā sthitān nimittāc cety arthaḥ | **mṛt** khalu ghaṭādikam anveti, kulālas tu tato'nyas tiṣṭhatīti dṛṣṭam etat | tathā ca kṣetrajña-pradhāna-śakti-veśād upādānāt parākhya-śakti-veśāt kartr ādi-rūpāc ca yato hetor asyotpatti-sthiti-bhaṅgā bhavantīti dhyeyasya mahimātiśayo dhyāna—hetuḥ sūcyate | 

nanu, upādānāparokṣya-cikīrṣā-kṛtimattvaṁ kartṛtvam āhus tad asya satyaṁ jñānam anantaṁ brahma [tai.u. 2.1.1] vijñānam ānandam [bṛ.ā.u. 3.9.35] iti śrūyamāṇasya kim asti ? iti cet, tatrāha—**artheṣv abhijñaḥ svarāḍ **iti | prakṛti-vīkṣaṇa-tat-pariṇamanādiṣv artheṣu abhijñas tat-tad-viṣayaka-jñānavān | svenaivātmānubandhinā karaṇa-gaṇena rājata iti, svarāṭ tathā ca śruti—kavir manīṣī [ī.u. 8], yaḥ sarvajñaḥ sarva-vit [mu.u. 1.1.9], yad-ātmako bhagavān tad-ātmikā vyaktiḥ | kim-ātmako bhagavān? jñānātmaka aiśvaryatmakaḥ śakty-ātmakaś ceti buddhi-mano’ṅga-pratyaṅgavattāṁ bhagavato lakṣayāmahe [mādhva-bhāṣya-dhṛtā] ity-ādyā | itthaṁ ca kālasya vyāvṛttis tasya kartr upakaraṇatvāj-jaḍatvāc ca | abhijñatāṁ viśadayituṁ viśinaṣṭi—**ādi-kavaye **viriñcāya **yo brahma** vedaṁ **hṛdaiva tene** pāṭhayāmāsa | 


    yo brahmāṇaṁ vidadhāti pūrvaṁ 


    yo hi vedāṁś ca prāhiṇoti tasmai | 


    taṁ ha devam ātma-buddhi-prakāśaṁ 


    mumukṣur vai śaraṇam ahaṁ prapadye [go.tā.u. pūrva 24] iti śravaṇāt | 

itthaṁ ca bhūta-pater hiraṇya-garbhasya vyāvṛttiḥ | 

nanv ati-durūhaṁ kṛṣṇa-tattvaṁ? tatrāha—**yad** yasmin svayaṁ-rūpe bhagavati kṛṣṇe **sūrayo** vidvāṁso **muhyanti**—iti vatsa-haraṇa-govardhanotsavādau khyātam etat | 

asmin śāstre īśa-jīva-prakṛti-kālāś catvāro'rthāḥ sūcyante nityāścaite | 

atha ha vāva nityāni puruṣaḥ prakṛtir ātmā kāla iti śruteḥ | ādyaḥ svatantraḥ, pare tu tat-tantraḥ, dravyaṁ karma ca kālaś ca [bhā.pu. 2.5.14, 2.10.12] ity-ādi vakṣyamāṇāt | sṛṣṭeḥ prāṇi-karmānusāritvāc-cānādi-vināśi karma ca tat-tantraṁ pañcamo'rtho bodhyaḥ | artho'yaṁ brahma-sūtrāṇāṁ, gāyatrī-bhāṣya-rūpo'sau iti gāruḍādasya mahā-purāṇasya brahma-sūtrārthatvaṁ 

gāyatry-arthatvaṁ ca | tatrādyaṁ catuḥ-sūtrim-ādāya prārambhāt athāto brahma-jijñāsā [ve.sū. 1.1.1] ity asya vivṛtiḥ—satyaṁ paraṁ dhīmahīty etat, atha tattvavit-sat-prasaṅgānantaram ataḥ karma-phalasya svargāder alpa-sthiratvād brahmano'parimitākṣayānandatvāt tasya jijñāsā jñātuṁ dhyātuṁ cecchā yukteti tad-arthaḥ | janmādy asya yataḥ [ve.sū. 1.1.2] ity asya vivṛtis tu vyaktaivādya-pādena | śāstra-yonitvāt [ve.sū. 1.1.3], tat-tu samanvayāt [ve.sū. 1.1.4] ity anayos tu tene brahma hṛdā ya ādi-kavaye ity anena vivṛtiḥ | sva-yāthātmyāvagamakaṁ vedaṁ yas taṁ pāṭhitavān ity arthāt | viṣṇor vedānta-vedyatvaṁ pūrvasyārthaḥ sarva-veda-vedyatvaṁ tu parasyeti bhāṣitam | athāntyaṁ ca tatra janmādy asya yata iti praṇavārthaḥ sṛṣṭy-ādi-śaktimat-tad-vācitvāt ৷ yatra tri-sargo 'mṛṣeti vyāhṛti-trayārthaḥ | loka-trayasya śaktimat-tad-ananyatvena vivakṣitatvāt | svarāḍiti savitṛ-prakāśaka-tejo'bhidhāyi | tene brahma hṛdeti dhī-vṛtti-preraṇābhyarthanārthaka-pracodayāt-padārthaḥ | dhīmahīti sākṣād eva tat-padopādānam iti | mahā-purāṇatva-bodhakāni daśa lakṣaṇāni cātraiva sūcitāni | teṣu sarga-visarga-sthāna-nirodhā janmādhyasyety anena | manvantareśānukathe ca syānenaivāgate | poṣaṇaṁ tene brahmety-ādau | utir muhyantīty-ādau | muktir dhamnety-ādau | āśrayas tu satyaṁ param ity atreti | 

asmin bhūri-vidhāḥ santi māyināṁ yā kusṛṣṭayaḥ | \
govinda-bhāṣyāt sarvāstāḥ parihāryāḥ sa-pīṭhakāt ||1||

**...**

|| 1.1.2 ||

**dharmaḥ projjhita-kaitavo’tra paramo nirmatsarāṇāṁ satāṁ**

**vedyaṁ vāstavam atra vastu śivadaṁ tāpa-trayonmūlanam |**

**śrīmad-bhāgavate mahā-muni-kṛte kiṁ vā parair īśvaraḥ**

**sadyo hṛdy avarudhyate’tra kṛtibhiḥ śuśrūṣubhis tat-kṣaṇāt ||2||**

**madhvācāryaḥ (bhāgavata-tātparyam) : **adhikāri-viṣaya-phalāny ucyante dharma iti | projjhita-kaitavaḥ phalānapekṣayā | īśvarārpaṇena paramaḥ | 


    titiṣavaḥ kāruṇikāḥ suhṛdaḥ sarva-dehinām |


    ajāta-śatravaḥ śāntāḥ sādhavaḥ sādhu-bhūṣaṇāḥ ||


    mayy ananyena bhāvena bhaktiṁ kurvanti me dṛḍhām |

ity-ādi satāṁ lakṣaṇam | satāṁ mātsaryam arjunasya ekalavya iva kutracid dṛśyate | tad varjanīyam uttameṣu jñānārthinā | mahā-saṁhitāyāś ca—


    uttameṣv ātmano nityaṁ mātsaryaṁ parivarjayet |


    kurute yatra mātsaryaṁ tat tasyaiva vihīyate ||

iti nitya-nirasta-doṣa-pūrṇa-guṇaṁ vāstavam | nitya-saṁhitāyāṁ ca—

	nirastākhila-doṣaṁ yad ānandādi-mahā-guṇam |

	sarvadā paramaṁ brahma tasmād vāstavam īryate || iti |

vastu apratihataṁ nityaṁ ca | skānde ca—

	vasanād vāsanād vastu nityāpratihataṁ yataḥ |

	vāsenedaṁ yatas tan namatas tad brahma śabdyate || iti |

kiṁ paraiḥ artha-kāmādi-kathanaiḥ | gāruḍe ca—

	dharmārtha-kāma-mokṣāṇām ekam eva padaṁ yataḥ |

	avarodho hṛdīśasya pṛthag vakṣye na tān aham || iti |

sadyaḥ-śabdaḥ āpekṣita iti | tat-kṣaṇād iti | na cāsampūrṇādhikāriṇāṁ tat-kṣaṇād avarudhyata iti sadyaḥ-śabdaḥ | adhikāri-viṣaya-phalānāṁ smaraṇāt phalādhikyaṁ bhavati | vāmane ca—

	adhikāraḥ phalaṁ caiva pratipādyaṁ ca vastu yat |

	smṛtvā prārabhato granthaṁ karotīśo mahat phalam || iti ||2||

———————————————————————————————————————

**śrīdhara-svāmī (bhāvārtha-dīpikā) : **idānīṁ śrotṛ-pravartanāya śrī-bhāgavatasya kāṇḍa-traya-viṣayebhyaḥ sarva-śāstrebhyaḥ śraiṣṭhyaṁ darśayati dharma iti | atra śrīmati sundare bhāgavate paramo dharmo nirūpyate | paramatve hetuḥ | prakarṣeṇojjhitaṁ kaitavaṁ phalābhisandhi-lakṣaṇaṁ kapaṭaṁ yasmin saḥ | pra-śabdena mokṣābhisandhir api nirastaḥ | kevalam īśvarārādhana-lakṣaṇo dharmo nirūpyata ity adhikārito’pi dharmasya paramatvam āha | nirmatsarāṇāṁ parotkarṣāsahanaṁ matsaraḥ | tad-rahitānām | satāṁ bhūtānukampinām | evaṁ karma-kāṇḍa-viṣayebhyaḥ śāstrebhyaḥ śraiṣṭhyam uktam | jñāna-kāṇḍa-viṣayebhyo’pi śraiṣṭhyam āha vedyam iti | vāstavaṁ paramārtha-bhūtaṁ vastu vedyaṁ na tu vaiśaiṣikāṇām iva dravya-guṇādi-rūpam | yad vā, vāstava-śabdena vastuno’ṁśo jīvaḥ, vastunaḥ śaktir māyā, vastunaḥ kāryaṁ jagac ca, tat sarvaṁ vastv eva na tataḥ pṛthag iti vedyam ayatnenaiva jñātuṁ śakyam ity arthaḥ | 

tataḥ kim ? ata āha—śivadaṁ parama-sukhadam | kiṁ ca, ādhyātmikādi-tāpa-trayonmūlanaṁ ca | anena jñāna-kāṇḍa-viṣayebhyaḥ śraiṣṭhyaṁ darśitam | kartṛto’pi śraiṣṭhyam āha | mahā-muniḥ śrī-nārāyaṇas tena prathamaṁ saṅkṣepataḥ kṛte | devatā-kāṇḍa-viṣaya-gataṁ śraiṣṭhyam āha—kiṁ veti | paraiḥ śāstrais tad-ukta-sādhanair veśvaro hṛdi kiṁ vā sadya evāvarudhyate sthirī kriyate | vā-śabdaḥ kaṭākṣe | kiṁ tu vilambena kathaṁcid eva | atra tu śuśrūṣubhiḥ śrotum icchedbhir eva tat-kṣaṇād evāvrudhyate | idam eva tarhi kim iti sarve na śṛṇvanti tatrāha kṛtibhir iti | śravaṇecchā tu puṇyair vinā notpadyata ity arthaḥ | tasmād atra kāṇḍa-trayārthasyāpi yathāvat pratipādanād idam eva sarva-śāstrebhyaḥ śraiṣṭhyam, ato nityam etad eva śrotavyam iti bhāvaḥ ||2||

———————————————————————————————————————

**jīva-gosvāmī (krama-sandarbhaḥ) : **athaitasya vakṣyamāṇa-śāstrasya karma-jñāna-bhakti-pratipādakebhyas trikāṇḍa-viṣaya-śāstrebhyo vaiśiṣṭyaṁ darśayan kramād utkarṣam āha—dharma iti | atra yas tāvad dharmo nirūpyate sa khalu sa vai puṁsāṁ paro dharmo yato bhaktir adhokṣaje [bhā.pu. 1.2.6] ity-ādikayā, 


    ataḥ pumbhir dvija-śreṣṭhā 


    varṇāśrama-vibhāgaśaḥ |


    svānuṣṭhitasya dharmasya


    saṁsiddhir hari-toṣaṇam || [bhā.pu. 1.2.13]

ity antayā rītyā bhagavat-santoṣaṇaika-tātparyeṇa śuddha-bhakty-utpādakatayā nirūpaṇāt parama eva | yataḥ so’pi tad-eka-tātparyatvāt prakarṣeṇa ujjhitaṁ kaitavaṁ phalābhisandhi-laksaṇaṁ kapaṭaṁ yasmin tathābhūtaḥ | pra-śabdena sālokyādi-sarva-prakāra-mokṣābhisandhir api nirastaḥ | yata evāsau tad-eka-tātparyatvena nirmatsarāṇāṁ phala-kāmukasyaiva parotkarṣāsahanaṁ matsaraḥ tad-rahitānām eva tad-upalakṣaṇatvena paśv-ālambhane, dayālūnām eva ca satāṁ sva-dharma-parāṇāṁ vidhīyate iti evam īdṛśa-spaṣṭam anuktavataḥ karma-śāstrād upāsanā-śāstrāc cāsya tat-tat-pratipādakāṁśe śraiṣṭhyam uktam | ubhayatraiva dharmotpatteḥ | tad evaṁ sati sākṣāt kīrtanādi-rūpasya vārtā ti dūrata eva āstām iti bhāvaḥ | 

atha jñāna-kāṇḍa-śākhebhyo’py asya pūrvavat śraiṣṭhyam āha vedyam iti | bhagavad-bhakti-nirapekṣa-prāyeṣu teṣu pratipāditam api śreyaḥ-sṛtiṁ bhaktim udasya [bhā.pu. 10.14.4] ity-ādi-nyāyena vedyaṁ niśceyaṁ bhavatīty atraiva vedyam ity arthaḥ |

tāpa-trayam unmūlayati tan-mūla-bhūtāvidyā-paryantaṁ khaṇḍayatīti tathā śivaṁ paramānandaṁ dadāty anubhāvayatīti tathā | anyatra muktāv anubhavāmanane hy apuruṣārthatvāpātaḥ syāt iti tan-mananād atra tu vaiśiṣṭyam iti | na cāsya tat-tad-durlabha-vastu-sādhanatve tādṛśa-nirūpaṇa-sauṣṭhavam eva kāraṇam | 

api tu svarūpam apīty āha śrīmad-bhāgavata iti | śrīmad-bhāgavatatvaṁ bhagavat-pratipādakatvaṁ śrīmattvaṁ śrī-bhagavan-nāmāder iva tādṛśa-svabhāvika-śaktimattvam | nitya-yoge matup | ata eva samastatayaiva nirdiśya nīlotpalādivattvan-nāmatvam eva bodhitam | anyathā tv avimṛṣṭa-vidheyāṁśa-doṣaḥ syāt |

ata uktaṁ śrī-gāruḍe—grantho’ṣṭādaśa-sāhasraḥ śrīmad-bhāgavatābhidhaḥ | iti ṭīkā-kṛdbhir api śrī-bhāgavatābhidhaḥ sura-tarur iti |

ataḥ kvacit kevala-bhāgavatākhyatvaṁ tu satya-bhāmā bhāmā itivat | tādṛśa-prabhāvatve kāraṇaṁ parama-śreṣṭha-kartṛtvam apy āha | mahāmuniḥ śrī-bhagavān tasyaiva parama-vicāra-pāraṅgata-mahā-prabhāva-gaṇa-śiromaṇitvāc ca | sa munir bhūtvā samacintayad iti śruteḥ | tena prathamaṁ catuḥ-ślokī-rūpeṇa saṅkṣepataḥ prakāśite kasmai yena vibhāṣito’yam [bhā.pu. 12.13.19][^13] ity-ādy-anusārena sampūrṇa eva prakāśite |

tad evaṁ śraiṣṭhya-jātam anyatrāpi prāyaḥ sambhavatu nāma sarva-jñāna-śāstra-parama-jñeya-puruṣārtha-śiromaṇi-śrī-bhagavat-sākṣātkāras tatraiva sulabha iti vadan sarvordha-prabhāvam āha kiṁ veti | paraiḥ śāstrais tad-ukta-sādhanair vā īśvaro bhagavān hṛdi kiṁ vā sadya evāvarudhyate sthirīkriyate | vā-śabdaḥ kaṭākṣe | kintu vilambena kathañcid eva | atra tu śuśrūṣubhiḥ śrotum icchadbhir eva tat-kṣaṇād avarudhyate |

nanu idam eva tarhi sarve kim iti na śṛṇvanti tatrāha kṛtibhir iti sukṛtibhir ity arthaḥ | śravaṇecchā tu tādṛśa-sukṛtiṁ vinā notpadyata iti bhāvaḥ | athavā aparair mokṣa-paryanta-kāmanā-rahiteśvarārādhana-lakṣaṇa-dharma-brahma-sākṣātkārādibhir uktair anuktair vā sādhyais tair atra kiṁ vā kiyad vā māhātmyam upapannam ity arthaḥ | yato ya īśvaraḥ kṛtibhiḥ kathañcit tat-tat-sādhanānukrama-labdhayā bhaktyā kṛtārthaiḥ sadyas tad-eka-kṣaṇam eva vyāpya hṛdi sthirīkraiyate sa evātra śrotum icchadbhir eva tat-kṣaṇam ārabhya sarvadaiveti | tasmād atra kāṇḍa-traya-rahasyasya pravyakta-praitpādanāder viśeṣata īśvarākarṣi-vidyā-rūpatvāc ca idam eva sarva-śāstrebhyaḥ śreṣṭham | ata evātra iti padasya trir uktiḥ kṛtā | sā hi nirdhāraṇārtheti | ato nityam etad eva sarvair eva śrotavyam iti bhāvaḥ ||2||

———————————————————————————————————————

**madhusūdana-sarasvatī (paramahaṁsa-priyā) : **nanu idaṁ purāṇaṁ nārambhaṇīyaṁ, gatārthatvāt | taddhi dharmajñānārthaṁ vā, ātmatattvajñānārthaṁ vā, upāsanārthaṁ vā syāt | tatra—


    na prathamaḥ kalpaḥ, viṣṇupurāṇādinā gatārthatvāt | 


    na dvitīyaḥ, caturlakṣaṇīmīmāṁsayā siddheḥ | 


    na tṛtīyaḥ, nāradapañcarātrādinā gatārthatvāt | iti |

**ata** āha—**dharmaḥ projjhitakaitava** iti | atra śrīmadbhāgavate paramo dharmaḥ | pratipādyate iti **śeṣaḥ** | śrīmattvaṁ ca nānāvidharasavyañjakamadhuraśabdavattvam | evaṁ ca prameyasāmye'pi na ārambhavaiyarthyam | dharmaśāstrādīnām īdṛśaśrīmattvābhāvāt | prameyavailakṣaṇyasyātisphuṭatvāt ca sutarām avaiyarthyam | iti bhāvaḥ |

śrīmati bhāgavate itivaktavye śrīmadviśeṣaṇasya nityayogakhyāpanāya samāsaḥ kṛtaḥ | samasyamānaviśeṣaṇavinirmokeṇāvyavahārāt | vaṣaṭkartuḥ prathamabhakṣyaḥ camasa  ityatra samāsabalenaiva prathamatvaviśiṣṭabhakṣyāntaravidhānābhyupagamāt | vṛttiś ca vākyaṁ samāsaśrutiś ca | tathā ca - bhāgavatasvarūpapratītisamaya eva śrīmattvapratīteḥ uddeśyatvāt - na avimṛṣṭavidheyatāṁśatādoṣaḥ |

atra pratipādyānāṁ śravaṇakīrtanādilakṣaṇānāṁ dharmāṇāṁ bahutve'pi, bhagavatsvarūpaprāptilakṣaṇaphalaikyāt ekatvam | tathā ca, ekaphalako dharmarāśiḥ atra pratipādyate | karmakāṇḍātmakadharmaśāstreṣu ca vibhinnaphalānāṁ dharmāṇāṁ pratipādanāt, na paunaruktyam | etadabhivyanakti - **parama**—iti | sarvataḥ śreṣṭha  ity arthaḥ | 

tathā ca vakṣyati—


    sa vai puṁsāṁ paro dharmo yato bhaktiradhokṣaje | 


    ahaitukyapratihatā yayātmā suprasīdati | iti |

**etena** - manvādidharmaśāstraiḥ agatārthatvam - **uktam** | tatra—


    śravaṇaṁ kīrtanaṁ viṣṇoḥ smaraṇaṁ pādasevanam | 


    arcanaṁ vandanaṁ dāsyaṁ sakhyam ātmanivedanam ||

ity-ādibhāgavatadharmāpratipādanāt |

nanu tathāpi mahābhāratena gatārthatvam | tathā ca tatraiva—


    dharme cārthe ca kāme ca mokṣe ca bharatarṣabha | 


    yadihāsti tadanyatra yannehāsti na tat kvacit ||

iti bhāgavatāś ca pratipāditāḥ |

ata āha—**projjhitakaitava** iti | **kaitavaṁ** - kapaṭaṁ - yudhiṣṭhirādicaritavyājaḥ | tat bhāgavatatātparyakatve'pi mahābhārate'sti | na ca atra kaścid vyājo'sti iti, prādhānyena bhāgavatadharmavarṇanam asyārthaḥ | tathā ca **upasaṁhariṣyati—**

 


    kalimalasaṁhatikālano'khilaśo 


    hariritaratra na gīyate hyabhīkṣṇam |


    iha tu punarbhagavānaśeṣamūrtiḥ


    paripaṭhito'nupadaṁ kathāprasaṅgaḥ || iti | 

etacca sarvaṁ **vyāsanāradasaṁvāde** sphuṭībhaviṣyati | **pra**-śabdena viṣṇupurāṇādibhiḥ agatārthatvaṁ sūcayati | tatra hi sarvātmanā na kaitavaṁ projjhitaṁ—


    varṇāśramācāravatā puruṣeṇa paraḥ pumān |


    viṣṇurārādhyate panthāḥ nānyastattoṣakāraṇam || 

ity-ādinā bhāgavatadharmāṇām api varṇāśramadharmasāpekṣatvakathanāt |

atra tu—


    tyaktvā svadharmaṁ caraṇāmbujaṁ hareḥ 


    bhajannapakvo'tha patet tato yadi |


    yatra kva vābhadramabhūdamuṣya


    kiṁ ko vārtha āpto bhajatāṁ svadharmataḥ || 

ity-ādiprabandhena bhāgavatadharmāṇām anyanirapekṣatvapratipādanāt, **prakarṣeṇa kaitavam ujjhitam** iti | etacca—


    kecit kevalayā bhaktyā vāsudevaparāyaṇāḥ | 


    aghaṁ dhunvanti kārtsnyena nīhāramiva bhāskaraḥ ||

ityādau **sphuṭībhaviṣyati** |** kaitavam** atra phalābhisandhiḥ | **pra**-śabdena mokṣābhisandhir api nirasta | iti **anye** || tairmahābhāratādinā gatārthatvaṁ parihartavyam | atra ca **dharmaḥ projjhitakaitava** itipadābhyām eva apekṣitārthalābhe **parama** - padaṁ sphuṭārtham | **atraparam** - ityekaṁ **vā** padam | yasmin dharme **atrapā** - nirlajjā eva ramante, sa tathā | tathā ca vakṣyati—


    śṛṇūn subhadrāṇi rathāṅgapāṇeḥ 


    janmāni karmāṇi ca yāni loke | 


    gītāni nāmāni tadarthakāni


    gāyanvilajjo vicaredasaṅgaḥ ||


    vilajja udgāyati nṛtyate ca 


    madbhaktiyukto bhuvanaṁ punāti | ity-ādi |

nanu evaṁ sati bhinnakarmatvāpātaḥ varṇāśramācāradharmānapekṣatvāt | iti |

**ata** āha—**nirmātsarāṇāṁ satām**—iti | **santaḥ** - śuddhāntaḥkaraṇāḥ - rāgadveṣādidoṣaśūnyāḥ - sādhavaḥ | teṣām  eva ayaṁ varṇāśramadharmanirapekṣo bhāgavato dharma  ity arthaḥ | tathā ca vakṣyati—


    tāvat karmāṇi kurvīta na nirvidyeta yāvatā |


    matkathāśravaṇādau vā śraddhā yāvanna jāyate || ity-ādi | 

tathā ca, iha janmani janmāntare'nuṣṭhitaiḥ sukṛtaiḥ śuddhasattvānāṁ kuto bhinnakarmatvāpātaḥ, tatsampādakarāgadveṣarāhityāt | tathā ca, **agre** sādhulakṣaṇaṁ tanniṣṭhāṁ ca **vadiṣyati**—


    sa vai manaḥ kṛṣṇapadāravindayoḥ


    vacāṁsi vaikuṇṭhaguṇānuvarṇane | ity-ādi |

samatvenaiva mātsaryābhāvasiddhau **nirmātsarāṇām**  ityanena sarvabhūtānukampāyā bhāgavatadharmeṣvatiśayatvaṁ darśayati | **matsaraḥ** - asūyā - dveṣasya pūrvāvasthā sarvadoṣeṣu atipāpiṣṭhatarā |

abhedabhāvasya bhaktivat pṛthagapekṣaṇīyatāṁ darśayiṣyati—


    so'pi vakre'calāṁ bhaktiṁ tasminnīśe'khilātmani |


    tadbhakteṣu ca sauhārdaṁ bhūteṣu ca dayāṁ parām || iti | 

ata evāyaṁ granthaḥ **paramahaṁsasaṁhitā** iti samākhyāyate, sarvabhūtābhayadānaṁ vinā paramahaṁsatvābhāvāt | evaṁ svarūpataḥ, prameyataḥ, adhikāritaḥ ca vailakṣaṇyena karmakāṇḍena agatārthatvam uktvā; jñānakāṇḍenāpi tadāha—**vedyam**—ity-ādinā | yat **vāstavam** - abādhyaṁ **vastu** - prathamaśloke darśitaṁ, tad **atra** - granthe **vedyaṁ** - vedanārham | sarveṣām iti **śeṣaḥ** |

**śivadam**  ityanena paramānandarūpatayā tasya puruṣārthatvaṁ kathitam | śivaṁ dadāti sarvebhya iti, **śivadam** | tathā ca śrutiḥ—


    ko hyevānyāt kaḥ prāṇyād yadeṣa ākāśa ānando na syāt |


    eṣa hyevānandayati | 

iti ānandarūpasyaiva sataḥ sarvānandahetutvaṁ darśayati | **tāpatrayaṁ** ca - ādhyātmikaṁ - jvaraśokādi, ādhidaivikaṁ - grahāveśādi, ādhibhautikaṁ - vyāghrasarpādi—iti | tasya ca **unmūlanaṁ** - niḥśeṣavināśanam |

**tāpatrayonmūlanam**  ityanena sarvānarthanivṛttirūpatayā sarvānarthahetoḥ anādyavidyāyā ucchedakatvaṁ sūcitam | tathā ca śrutiḥ—


    tam eva viditvātimṛtyumeti,


    nicāyya taṁ mṛtyumukhāt pramucyate, 

ity-ādyā tataḥ sarvānarthanivṛttiṁ darśayati | evañca, yat paramapuruṣārthabhūtaṁ śuddhaṁ brahma vāsudevākhyaṁ caturlakṣaṇīmīmāṁsayā vicārya mumukṣubhiḥ traivarṇikaiḥ paramahaṁsaparivrājakaiḥ eva kathañcit vedanīyaṁ, tat atra strīśūdrādibhiḥ api vedituṁ śakyam iti mahān atiśayaḥ | strīśūdrādīnāṁ caturlakṣaṇīmīmāṁsāśravaṇe'nadhikārasya tatraiva vyutpāditatvāt | mandamatīnāṁ ca traivarṇikānāṁ tādṛśadurūhatarkeṣu apraveśāt | iha tu tat tādṛśarasavyañjakaiḥ eva śabdaiḥ komaloktyā bhūyobhūyaḥ pratipādanāt mandamadhyottamānāṁ sarveṣāṁ brahmavedanaṁ yuktam | iti bhāvaḥ |

nanu evaṁ sati abhinavakavikāvyasyāpi brahmapratipādakasya strīśūdrādiśravaṇayogyatvena etattulyatā syāt iti āśaṅkya; āha—**mahāmunikṛte**—iti | **mahān** - bhagavadavatāratvāt, bhagavān bādarāyaṇaḥ | sa eva **muniḥ**, satataṁ mananaśīlatvāt | tenāpi nāradopadeśam āsādya racitam etat | tathā ca uktam—


    aṣṭādaśapurāṇānāṁ kartā satyavatīsutaḥ | 

kṛṣṇadvaipāyanaṁ vyāsaṁ viddhi nārāyaṇaṁ svayam || iti |

itihāsapurāṇaṁ ca pañcamo veda ucyate | iti ca | tathā ca, vyāsakartṛtvasāmye'pi vedasāmākhyānāt caturlakṣaṇīmīmāṁsāto'pi utkṛṣṭam etat | kimuta abhinavakāvavyāt | ity arthaḥ | **mahāmunikṛte**  ityanena pāṭhamātrādapi mahat puṇyaṁ, prāmāṇyaṁ ca avyāhatam iti sūcitam | evaṁ jñānakāṇḍena agatārthatvam uktvā; upāsanākāṇḍenāpi tat āha—**kiṁ vā paraiḥ** - ity-ādinā |

**paraiḥ** - etadbhinnaiḥ - nāradapañcarātrādibhiḥ granthaiḥ | **kiṁ vā** iti kaṭākṣe | na kiñcid api prayojanam  ity arthaḥ | tathā ca, taiḥ niṣprayojanaiḥ saprayojanasya asya kuto vaiyarthyam iti bhāvaḥ |

nanu bhagavadupāsanaṁ teṣāṁ prayojanam iti, kuto niṣprayojanatvam iti |

ata āha—**īśvara**—ity-ādi | **īśvaraḥ** - paramātmā - vāsudevākhyaḥ prathamaślokoktaḥ **etadgranthaśravaṇecchāvadbhir api hṛdi avaruddhyate** - premarasanayā baddhyate; kiṁ punaḥ śravaṇaparaiḥ | tadapi na vilambena | kintu | **sadyaḥ**, **tatkṣaṇāt** iti padadvayopādānam atiśaighryasūcanāya |

**īśvaraḥ** - svatantraḥ | tasya **avarodhanaṁ** - svādhīnatayā avasthāpanam | tadapi na vistṛte deśe | kintu | **svahṛdi** atisaṅkucite sthāne | tadapi **śravaṇecchāmātreṇaiva **| iti kiyān atiśayo vaktuṁ śakyaḥ | **tat kiṁ** pañcarātrādidevatākāṇḍaṁ sarvathā anapekṣitam eva | tathā ca, tadārambho vyarthaḥ | iti | ata āha—**kṛtibhiḥ** iti | **kṛtinaḥ** - kuśalāḥ - rasabhāvanācaturāḥ |

tathā ca, nīrasānām akṛtīnāṁ tad upādeyam iti, na ārambhavaiyarthyam iti bhāvaḥ |

atra **śuśrūṣubhiḥ** iti kṛdyoge na lokāvyayaniṣṭhākhalarthatṛṇām - ity-ādinā ṣaṣṭhīpratiṣedhāt, karmaṇi dvitīyā prāptā cet; imaṁ śuśrūṣubhiḥ itivaktavye'pi, atra itisaptamī yathākathañcit viṣayatāmātreṇaiva idaṁ phalam iti sūcayati | dvitīyāprayoge tu karturīpsitatamaṁ karma iti pāṇinīyasmaraṇāt, īpsitatamatve satyeva etat phalam itibhramaḥ syāt | evañca, **dharmaḥ projjhitakaitava**  ityatra kriyāpadānabhidhānaṁ sarvaprakāreṇa atraiva dharmasya paryavasānaṁ sūcayitum | evaṁ, **vāstavam**  ityatra kartṛpadānabhidhānam aviśeṣeṇaiva sarvādhikārasūcanārtham | iti nyūnapadatā na doṣaḥ | evañca, asmin granthe bhagavān, bhagavadbhaktiḥ, tatsādhanībhūto bhāgavatadharmaḥ, tadanuṣṭhātāraś ca evaṁ bhāgavatāḥ pratipādyante iti dhvanitam | tathā ca, sarvaśāstrāpekṣayā śreṣṭhatvāt, idam eva sarvadā śrotavyam iti bhāvaḥ ||2||

———————————————————————————————————————

**viśvanātha-cakravartī (sārārtha-darśiṇī) : **śrī-bhāgavatasya śāstra-rūpatvena śāstrāṇāṁ ca jīva-hitāhita-pradarśakatvena hitāhitayoś cādhikāri-niścayāśakter viṣīdataḥ śrotṝn ānandayann asmād eva sarvato’pi sāra eva padārthaḥ sarvair eva prāpto bhagavtīti spaṣṭam āha dharma iti | atra śrīmati bhāgavate īśvaraḥ āśraya-tattvaṁ śrī-kṛṣṇaḥ kṛtibhir nirmatsarair eva tat-padyokta-lakṣaṇādhikāribhir ity arthaḥ | śravaṇādibhiḥ sadya eva hṛdi avarudhyate vaśīkriyata iti premā sūcitaḥ, tasya premaika-vaśyatvāt | praṇaya-rasanayā dhṛtāṅghra-padma [bhā.pu. 11.12.55] iti | na rodhayati māṁ yoga [bhā.pu. 11.12.1] ity-ādibhyaś ca | tataś ca tat-kṣaṇād eva śuśrūṣubhir iti | tat-kṣaṇam ārabhya teṣāṁ śravaṇecchā ca bhaved iti śraddhātaḥ pūrvam eva śravaṇe premā bhavet, kiṁ punaḥ śraddhāyāṁ satyām ? iti bhāvaḥ | pādme—sakṛd api parigītaṁ śraddhayā helayā vā bhṛguvara nara-mātraṁ tārayet kṛṣṇa-nāma itivat | 

tathā hy uktam alaukika-padārthānāṁ śakter acintyatva-prastāve—yatra svalpo’pi sambandhaḥ sad-dhiyāṁ bhāva-janmane [bha.ra.si. 1.2.110] iti īśvare manaḥ sthirīkriyate ity eva parama-puruṣārtha iucyate | atra īśvaro manasi avarudhyate iti tatas tan-nirgamaṇasyāsāmarthyaṁ tac cāvarodhanaṁ sadya eva vināpi śraddhayeti kvāpi śrī-kṛṣṇākarṣiyaṁ mahā-vidyeti gamyate | 

atra kṛtibhir iti sadya iti padābhyām akṛtibhis tv asadyaḥ kiṁcid vilambeneti labhyate | bhāvukāḥ pibata [bhā.pu. 1.1.3] iti saṁsāriṇāṁ karuṇāyāha [bhā.pu. 1.2.3] ity uktibhyām ubhayeṣām  apy atrādhikārāt | śleṣeṇa tasya śrī-kṛṣṇasya kṣaṇād utsavād hetor iti | prema-mayena hṛdā avarodhād eva tasya paramānanda utpadyata iti tat-sukha-tātparyeṇa premṇā lakṣaṇam apy uktam | 

ataḥ kiṁ vā aparaiḥ śāstrais tad-ukta-sādhanair vā ? na kim api phalam ity arthaḥ | evam asya śāstrasya prayojana-vaiśiṣṭyam uktaṁ kartary api vaiśiṣṭyam āha | mahāmuniḥ śrī-bhagavān sa munir bhūtvā samacintayad iti śruteḥ | tena kṛte prathamaṁ catuḥśloki-rūpeṇa saṅkṣepataḥ prakāśite—kasmai yena vibhāṣito’yam atula [bhā.pu. 12.13.19] ity uktas tataḥ sampūrṇa eva prakāśite | 

śravaṇādibhiḥ kim atra jñāyate ity apekṣāyām āha vedyam iti vāstavam ādi-madhyāvasāneṣu sthiraṁ yad vastu tan nirmatsarāṇāṁ tu śravaṇādy-āvṛttyā matsarāpagama eveti | tair api nātra prayatnābhāvaḥ kartavyaḥ | tat pakṣe’pi vedyaṁ veditum arham ity artha-lābhād iti bhāvaḥ | tac ca bhagavataḥ svarūpaṁ nāma-rūpa-guṇādi-vaikuṇṭhādi-dhāmāni ca bhaktāś ca bhaktiś ceti anyaj jagad-ādi-sarvm avāntaram asthiraṁ vastv ity arthe labdhe vaikuṇṭhādi-jagad-ādyor vastutve’pi vāstavatvāvāstavatvābhyāṁ bhedaś ca bodhitaḥ | tataś ca mithyābhūta-kha-puṣpādikam evāvastu ity āyātam | 

vedanena kiṁ syāt tatrāha śivadam | premavat pārṣadatvam ity anusaṁhitaṁ phalaṁ tāpa-traya-vināśo mokṣa ity ananusaṁhitaṁ phalaṁ ca darśitam | atra kim anuṣṭheyam ity apekṣāyām āha dharma iti | prakarṣeṇa ujjhitaṁ kaitavaṁ phalābhisandhi-lakṣaṇaṁ kapaṭaṁ yasmin sa iti sa-kāma-karma-yogo vyāvṛttaḥ | pra-śabdena mokṣābhisandhir api nirasta iti | niṣkāma-karma-śama-damādy-aṅga-jñāna-yogāṣṭāṅga-yogāś ca vyāvṛttāḥ | parama iti sarva-śreṣṭhatvena sarva-sukaratvena phala-prāptāv apy aheyatvena ca śuddha-bhakti-yoga eva ukta ity abhidheya-tattvaṁ viśiṣya darśitam | sa vai puṁsāṁ paro dharmaḥ [bhā.pu. 1.2.6] ity agrimokter atra puṁ-mātrasyaivādhikāritvaṁ jñeyam | 

tathā atrātreti padasya trir uktir nirdhāraṇārthā | atraiveśvaro’varudhyate nānyatra | atraiva vāstavaṁ vastu vedyaṁ nānyatra | atraiva projjhita-kaitavo dharmo nānyatrety anya-yoga-vyavacchedakaḥ | atrāvarudhyata evety ādir ayoga-vyavacchedakaś ca jñeyaḥ ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bahu-śāstra-śrutair bahubhiḥ sādhya-sādhanair vyākulān śrotṛna-bhimukhān kartum asya śāstrasya sarvātiśāyinam utkarṣam āha—dvābhyaām | tatra vācyotkarṣāt prakāśakotkarṣāc ca tam āha—dharma iti | atra śrīmati viṣayataḥ śabdopanyāsāc ca manojñe bhāgavate paramaḥ śreṣṭho dharmo nirūpyate sa ca dharmo'gnihotrādiḥ, śravaṇa-kīrtanādiś ca | pāramya-sampādanāya viśeṣaṇaṁ—projjhiteti | projjhitaṁ santyaktaṁ kaitavaṁ phalābhi-sandhir yatra saḥ | phalaṁ ca svargādi kṛṣṇānyat-tal-loka-sukhaiśvaryaṁ ca kramāt | hṛd-viśuddheḥ kṛṣṇasya ca phalasyānusandhir asty eveti jñeyam | na ca śrīmat-tvasya samāsena nyag-bhāvād-avimṛṣṭa-vidheyāṁśatvam evaṁ-nāmatvāt, kvacid-bhāgavatam ity uktis tu bhāmetivad-bodhyā | atra vastu vāstavaṁ ca nirūpyate, kuṭasthaṁ svarūpato guṇataś ca pariṇāma-śūnyaṁ vastu 


        yat tu kālāntareṇāpi nānya-sañjñām upaiti vai | 


        pariṇāmādi-saṁbhūtāṁ tad-vastu nṛpa! tac ca kim || [vi.pu. 2.13.100]

iti vaiṣṇava-vākyāt | vastunas tasya nitya-vibhūti-lakṣaṇaṁ paravyoma-śabditaṁ śrīmad-gokulādi-dhāma ca saparikaraṁ vāstavam, tac ca kīdṛśam ity āha—nirmatsarāṇāṁ nirahaṅkārāṇāṁ satāṁ vedyam iti matsariṇāṁ mukhyo nādhikāraḥ | tataḥ kim? ata āha—śivadaṁ tāpa-trayonmūlanam iti—ādhyātmikādes tāpa-trayasyonmūlanaṁ dhyātaṁ san-niravaśeṣatayā vināśakaṁ maṅgala-rūpa-sva-pradaṁ ceti parama-puruṣārtha-pradāyīty arthaḥ | atra kīdṛśīty āha—mahā-munīti | sa munir bhūtvā samacintayad iti śravaṇān-mahā-munir bhagavān | tena kṛte nārāyaṇa-rūpeṇa saṅkṣepato, vyāsa-rūpeṇa tu vistarataḥ prāduṣkṛta ity arthaḥ | nanv iha śāstrāntaravat sādhya-sādhanaṁ kuto na nirūpyate? tatrāha—kiṁ-veti | apāyi-phalakais taiḥ śāstrais tad uktaiḥ sādhanaiś ca kiṁ veti | atra tu **śuśrūṣubhiḥ** śrotum icchadbhir api, kim uta śrutavadbhir īśvaro nikhila-niyantāpy āśrayatattvaṁ śrī-kṛṣṇaḥ sadyo jāta-premabhir **hṛdy-avarudyate** tat-kṣaṇāt kālāvyavadhinā prema-rasanayā vaśīkriyata ity arthaḥ | yad vā, —tasya kṛṣṇasya kṣaṇād utsavad-dhetor iti prema-mayena hṛdāvarodhas tasya paramānandakaraḥ, padma-kośeneva madhupasyeti bodhyam | yady evaṁ tarhy etat sarve kuto na śṛṇvanti? tatrāha—kṛtibhir iti sat-prasaṅga-kuśalair ity arthaḥ | sat-prasaṅgaṁ vinā durlabham idam ity arthaḥ | ihātreti trirupādānāt kathita-padatvaṁ nāśaṅkyaṁ, tasya nirdhāraṇārthatvāt vyākhyeyāste trayo'rthās tathātraiva nānyatrety anyayoga-vyavacchedāt | parama-dharmasya tādṛśasya vastuno vedyasya bhagavad-vaśīkāri-bhakteś ca vācyasya prakāśakasya ca mahā-muner utkarṣāt śāstrasya sa darśitaḥ, īdṛśatvād eva sarveṣāṁ śrotavyam etat ||2||

**...**

|| 1.1.3 ||

**nigama-kalpa-taror galitaṁ phalaṁ**

**śuka-mukhād amṛta-drava-saṁyutam |**

**pibata bhāgavataṁ rasam ālayaṁ**

**muhur aho rasikā bhuvi bhāvukāḥ ||**

**madhvācāryaḥ (bhāgavata-tātparyam) : **jñāta-phalasyāpi praśaṁsā-vidhibhyāṁ kṣipra-pravṛttir bhavatīti praśasya vidhatte | nigama-kalpa-taror galitam iti | bhagavatā galitaṁ śukena dravīkṛtam | uktaṁ ca brahmāṇḍe—


    dharma-puṣpas tv artha-patraḥ kāma-pallava-saṁyutaḥ |


    mahā-mokṣa-phalo vṛkṣo vedo yaṁ samudīritaḥ ||


    patitāni phalānīha kṛṣṇa-dvaipāyanena tu |


    bhāratādīni yānīha tathā bhāgavataṁ bhuvi ||


    ādrīkṛtāni tānīha śuka-prabhṛtibhir janaiḥ |


    khyāpayadbhir guru-proktān vedārthān grantha-niṣṭhitām ||


    kānicid darśayāmāsa vṛkṣasyāgre phalāni tu |


    vyācakṣamāṇo vedārthaṁ bhagavān loka-pūjitaḥ ||


    eteṣām  arthan teṣāṁ vā rasān pibata sajjanāḥ |


    āmokṣān mahatī tṛptir aho me paśyato bhavet || iti ||3||

———————————————————————————————————————

**śrīdhara-svāmī (bhāvārtha-dīpikā) : **idānīṁ tu na kevalaṁ sarva-śāstrebhyaḥ śreṣṭhatvād asya śravaṇaṁ vidhīyate, api tu sarva-śāstra-phala-rūpam idam | ataḥ paramādareṇa sevyam ity āha—nigāmeti | 

**nigamo** vedaḥ, sa eva **kalpa-taruḥ** sarva-puruṣārthopāyatvāt, tasya phalaṁ bhāgavataṁ nāma | tat tu vaikuṇṭha-gataṁ nāradenānīya mahyaṁ dattam | mayā ca **śukasyamukhe** nihitam | tac ca tan-mukhād **bhuvi galitaṁ** śiṣya-praśiṣyādi-rūpa-pallava-paramparā śanair akhaṇḍam evāvatīrṇaṁ, na tūcca-nipātena sphuṭitam ity arthaḥ | etac ca bhaviṣyad api bhūtavan nirdiṣṭam | anāgatākhyānenaivāsya śāstrasya pravṛtteḥ | ata ev**āmṛta**-rūpeṇa **draveṇa saṁyutam** | loke hi śuka-mukha-spṛṣṭaṁ phalam amṛtam iva svādu bhavatīti prasiddham | atra śuko muniḥ | 

amṛtaṁ paramānandaḥ sa eva dravo rasaḥ | raso vai saḥ | rasaṁ hy evāyaṁ labdhvānandī bhavati [tai.u. 2.7] iti śruteḥ | ato he **rasikāḥ** ! rasa-jñāḥ ! tatrāpi **bhāvukāḥ** ! he rasa-viśeṣa-bhāvanā-caturāḥ ! aho bhuvi galitam ity alabhya-lābhoktiḥ | idaṁ **bhāgavataṁ** nāma phalaṁ **muhuḥ pibata** | 

nanu tvag-aṣṭy-ādikaṁ vihāya phalād rasaḥ pīyate | kathaṁ phalam eva pātavyaṁ ? tatrāha—rasaṁ rasa-rūpam | atas tvag-aṣṭy-āder heyāṁśasyābhāvāt phalam eva kṛtsnaṁ pibata | atra ca rasa-tādātmya-vivakṣayā rasavattvasyāvivakṣitatvād gaṇa-vacane’pi rasa-śabde matupaḥ prāpty-abhāvāt tena vinaiva rasaṁ phalam iti sāmānādhikaraṇyam | tatra phalam ity ukte pānāsaṁbhavo heyāṁśa-prasaktiś ca bhaved iti tan-nivṛtty-arthaṁ rasam ity uktaṁ rasam ity ukte galitasya rasasya pātum aśakyatvāt phalam iti draṣṭavyam | na ca bhāvatāmṛta-pānaṁ mokṣe’pi tyājyam ity āha | ālayaṁ layo mokṣaḥ | abhividhāv ā-kāraḥ | layam abhivyāpya | nahīdaṁ svargādi-sukhavan muktair upekṣyate kiṁ tu sevyata eva | vakṣyati hi—


    ātmārāmāś ca munayo nirgranthā apy urukrame |


    kurvanty ahaitukīṁ bhaktim itthaṁbhūta-guṇo hariḥ || [bhā.pu. 1.7.11] iti ||3||

———————————————————————————————————————

**jīva-gosvāmī (krama-sandarbhaḥ) : **trikāṇḍato’pi śraiṣṭhye tadīyāvayava-sāratva-nirdeśena doṣa-parihāra-pūrvakaṁ kāraṇāntaraṁ yojayan pūrvato’pi vaiśiṣṭyam āha—nigameti | 

he **bhāvukāḥ **! parama-maṅgalāyanāḥ ! ye **rasikā **bhagavat-prīti-rasajñā ity arthaḥ, te yūyaṁ vaikuṇṭhāt krameṇa bhuvi pṛthivyām eva **galitam a**vatīrṇaṁ **nigama-kalpa-taroḥ **sarva-phalotpatti-bhuvaḥ śākhopaśākhābhir vaikuṇṭham adhyārūḍhasya veda-rūpa-taror yat khalu rasa-rūpaṁ śrī-bhāgavatākhyaṁ **phalaṁ **tad bhuvy api sthitāḥ **pibata **āsvādyāntargataṁ kuruta | 

**aho **ity alabhya-lābha-vyañjanā bhāgavatākhyaṁ yac chāstraṁ tat khalu rasavad api rasaikamayatā-vivakṣayā rasa-śabdena nirdiṣṭam | bhāgavata-śabdenaiva tasya rasasyānyadīyatvaṁ vyāvṛttam | bhāgavatasya tadīyatvena rasasyāpi tadīyatvākṣepāt | śabda-śleṣeṇa ca bhagavat-sambandhi-rasam iti gamyate | sa ca raso bhagavat-prīti-maya eva | yasyāṁ vai śrūyamāṇāyāṁ [bhā.pu. 1.7.7] ity-ādi-phala-śruteḥ | yan-mayatvenaiva śrī-bhagavati rasa-śabdaḥ śrutau prayujyate raso vai saḥ [tai.u. 2.7.1] iti | sa eva ca praśasyate rasaṁ hy evāyaṁ labdhvānandī bhavati iti | tatra **rasikā **ity anena prācīnārvācīna-saṁskārāṇām eva tad-vijñatvaṁ darśitam | 

**galitam **ity anena tasya supākimatvenādhika-svādumattvam uktvā śāstra-pakṣe suniṣpannārthatvenādhika-svādutvaṁ darśitam | rasam ity anena phala-pakṣe tvag-aṣṭy-ādi-rāhityaṁ vyajyātra ca pakṣe heyāṁśa-rāhityaṁ darśitam | tathā bhāgavatam ity anena satsv api phalāntareṣu nigamasya parama-phalatvenoktvā tasya parama-puruṣārthatvaṁ darśitam | 

evaṁ tasya rasātmakasya phalasya svarūpato’pi vaiśiṣṭye sati paramotkarṣa-bodhanārthaṁ vaiśiṣṭyāntaram āha **śuka **iti | atra phala-pakṣe kalpa-taru-vāsitvād alaukikatvena śuko’py **amṛta**-mukho’bhipreyate | tatas tan-**mukhaṁ **prāpya yathā tat phalaṁ viśeṣataḥ svādu bhavati tathā parama-bhāgavata-mukha-sambandhaṁ bhagavad-varṇanam api | tatas tādṛśa-parama-bhāgavata-vṛnda-mahendra-śrī-śukadeva-mukha-sambandhaṁ kim uteti bhāvaḥ | ata eva parama-svāda-parama-kāṣṭhā-prāptatvāt svato’nyataś ca tṛptir api na bhaviṣyatīty **ālayaṁ **mokṣānandam apy abhivyāpya **pibata **ity uktam | tathā ca vakṣyate—pariniṣṭhito’pi [bhā.pu. 2.1.9] ity-ādi | anenāsvādyāntaravan nedaṁ kālāntare’py āsvādaka-bāhulye’pi vyayiṣyatīty api darśitam | 

yad vā, tatra tasya rasasya bhagavat-prītimayatve’pi dvaividhyam—tat-prīty-upayuktatvaṁ tat-prīti-pariṇāmatvaṁ ceti | yathoktaṁ dvādaśe—


    kathā imās te kathitā mahīyasāṁ


    vitāya lokeṣu yaśaḥ pareyuṣām |


    vijñāna-vairāgya-vivakṣayā vibho


    vaco-vibhūtīr na tu pāramārthyam || 


    yat tūttamaḥ-śloka-guṇānuvādaḥ


    saṅgīyate’bhīkṣṇam amaṅgala-ghnaḥ |


    tam eva nityaṁ śṛṇuyād abhīkṣṇaṁ


    kṛṣṇe’malāṁ bhaktim abhīpsamānaḥ || [bhā.pu. 12.3.14-15] iti |

tataḥ sāmānyato rasatvam uktvā viśeṣato’py āha—**amṛta **iti | amṛtaṁ tal-līlā-rasaḥ | hari-līlā-kathā-vrātāmṛtānandita-sat-suraṁ [bhā.pu. 12.13.11] iti dvādaśe śrī-bhāgavata-viśeṣaṇāt | līlā-kathā-rasa-niṣevaṇaṁ [bhā.pu. 12.4.40] iti tasyaiva rasatva-nirdeśāc ca | sat-suram iti santo’trātmārāmāḥ | itthaṁ satāṁ brahma-sukhānubhūtyā [bhā.pu. 10.12.11] ity-ādivat | ta eva surāḥ, amṛta-mātra-svāditvāt | 

atra tv amṛta-drava-padena līlā-rasasya sāra evocyate | tasmād evaṁ vyākhyeyam—yadyapi prīti-maya-rasa eva śreyān, tathāpy asty atra vivekaḥ | rasānubhavino hy atra dvividhāḥ—pibatety upadeśyāḥ, svatas tad-anubhavino līlā-parikarāś ca | tatra līlā-rasānubhavino hy atra parikarā eva tasya sāram anubhavanti antaraṅgatvāt | pare tu yat kiñcid eva bahiraṅgatvāt | yadyapy evaṁ tathāpi tad-anubhava-mayaṁ rasa-sāraṁ svānubhava-mayena rasenaikatayā vibhāvya pibata | yatas tādṛśatayā tādṛśa-śuka-mukhād galitaṁ pravāha-rūpeṇa vahantam ity arthaḥ | 

tad evaṁ bhagavat-prīteḥ parama-rasatāpattiḥ śabdopāttaiva | anyatra ca sarva-vedānta-sāraṁ hi [bhā.pu. 12.13.15] ity ādau tad-rasāmṛta-tṛptasya ity-ādi | evam evābhipretya bhāvukā ity atra rasa-viśeṣa-bhāvanā-caturā iti ṭīkā | tathā smaran mukundāṅghry-upagūhanaṁ punar vihātum icchen na rasa-graho janaḥ [bhā.pu. 1.5.19] ity-ādi |

atra vaikuṇṭha-sthita-kalpa-taru-phalasya rasa-mātra-rūpatvaṁ ca yathā hayaśīrṣa-pañcarātre pañca-tattva-nirūpaṇe—


    dravya-tattvaṁ śṛṇu brahman pravakṣyāmi samāsataḥ |


    sarva-bhoga-pradā yatra pādapāḥ kalpa-pādapāḥ ||


    gandha-rūpaṁ svādu-rūpaṁ dravyaṁ puṣpādikaṁ ca yat ||


    heyāṁśānām abhāvāc ca rasa-rūpaṁ bhaved dhi tat |


    tvag-bījaṁ caiva heyāṁśaṁ kaṭhināṁśaṁ ca yad bhavet ||


    sarvaṁ tad bhautikaṁ viddhi na hy abhūtamayaṁ hi tat |


    rasavad bhautikaṁ dravyam atra syād rasa-rūpakam || iti |

atra vaikuṇṭha iti tat-prakaraṇa-labdham ||3||

———————————————————————————————————————

**madhusūdana-sarasvatī (paramahaṁsa-priyā) : **evaṁ tāvat prathamaślokena śāstrārthasya paramapuruṣāvayavatvam uktam | **dvitīyaślokena** śāstrasya paramapuruṣāpekṣasādhanatvam | śāstram eva paramapuruṣārtha iti tṛtīyaślokena āha—**nigama** ity-ādinā | **nigamo** - vedaḥ | sa eva **kalpataruḥ** | bahuśākhatvāt, aśeṣapumarthapradātṛtvāt ca | tasya **phalaṁ** sārabhūtam | **bhāgavatam** - asādhāraṇyena bhagavatpratipādakaṁ purāṇam |

punaḥ punarvedamālocya racitatvāt, tasya vedaphalatvam | sarvavedārthasya rasasaṅgrahabhūtam  ity arthaḥ | tathā ca vakṣyati—


    bhagavān brahma kārtsnyena triranvīkṣya manīṣayā | 


    tadadhyavasyat kūṭastho ratirātman yato bhavet || iti |

bhagavadbhakteḥ sarvavedārthasāratvāt, tatpratipādakam idaṁ sarvataḥ sārabhūtam | **pibata** - saṁsāratāparūpapipāsopaśāntaye śravaṇapuṭaiḥ sarvaṁ hṛdgataṁ kuruta | he **rasikāḥ** - asādhāraṇyena rasavyavahartāraḥ | punaḥ kīdṛśāḥ | **bhāvukā** - vibhāvānubhāvādyarthopanayacaturāḥ | **bhāvakā** iti **pāṭhe'pi** sa evārthaḥ | sthāyibhāvamātravattvena rasikatve'pi, vibhāvādyupanayāsāmarthya sati svādo na syāt | vibhāvādyupanayo'pi sthāyibhāve asati vyarthaḥ | iti viśeṣaṇadvayena cāturyātiśayo dhvanyate |

etādṛśarasānāsvāde rasikatvaṁ yuṣmākaṁ vyartham eva syāt  ity arthaḥ |

**phalasya** kathaṁ pānam—iti | ata āha—**rasam**—iti | tvagaṣṭyādisthānīyāsārāṁśābhāvāt, rasamātrarūpatvena pānasambhava  ity arthaḥ | **rasatve'pi** mādhuryyātiśayā(/yatvā)bhāvāt anāsvādyatvaṁ phalasya iti | ata āha—**amṛtadravasaṁyutam** iti | **amṛtaṁ** - mokṣaḥ | tasya **dravaḥ** - gatiḥ - prāptiḥ | **tatsahitam** | iti paramārthakalpataruphalasya amṛtsvādutvena prasiddhatvāt, **amṛtadravasaṁyutatvam** | etādṛśasyāpi sākṣāt na peyatvam asti iti, **rasatvam** uktam | rasatve'pi mādhuryyātiśayā(/yatvā)bhāve na peyatvam iti, ubhayam uktam iti | **ālayam**—iti | **layo** - mokṣaḥ | tam **abhivyāpya**  ity arthaḥ | etatpānasyaiva mokṣahetutvāt, anāyāsena mokṣaḥ sampatsyate iti; **amṛtadravasaṁyutam** ityatra sūcitam | **etena** - vyādhyādipratibandhābhāvo'pi - **vyākhyātaḥ** | jīvanmukteranupapatteḥ |

nanu kalpataruphalaṁ devabhogyaṁ kathamasmābhiḥ labhyatām | ata āha—**śukamukhād bhuvi galitam** iti | **aho** iti alabhyalābhoktiḥ | śukena muninā parīkṣite upadiṣṭaṁ, tat śrutvā sūtena śaunakādibhyaḥ kathitam | tato loke pravṛttam  ity arthaḥ |** nigamo** - mahānaṅkaḥ; sthānīyaṁ nigama—iti **koṣāt** | tasya yaḥ **kalpataruḥ** - suratarusadṛśaḥ uttamavṛkṣaḥ - āmrādiḥ, tasya **phalaṁ rasaṁ** - paripakvatayā rasabhūyiṣṭham **amṛtakalpena draveṇa saṁyutaṁ** **bhāgavatam** - aiśvaryaviśeṣasampannasya mahīpaterbhogyaṁ **śukasya** - pakṣiṇo **mukhāt galitatvādeva** durāpam api samāsāditam **ālayaṁ** - saukṛtyaviśeṣavaśāt indriyāṇāṁ layaparyantaṁ kaścit sukṛtī pibati | tadvat | iti nigamaśukādivyaṅgya upamālaṅkāraḥ | **rasamā** - rasasampat, tasyā **ālayam** iti **rasamālayam** - ityekaṁ vā padam | nirgalitāstu he **rasikāḥ** **bhāvakāḥ** **bhāgavataṁ** - bhagavadviṣayaṁ **rasaṁ** - bhagavadbhaktyākhyaṁ **pibata** - āsvādayata **ālayaṁ** - manolayaparyantaṁ; bhagavadbhaktirasasya manolayahetutvāt | tasya paramadurlabhatvam āha—**phalam** iti | sarvasukṛtakarmaphalabhūtam | tathā ca vakṣyati—


    dānavratatapohomajapasvādhyāyasaṁyamaiḥ |


    śreyobhirvividhaiścānyaiḥ kṛṣṇe bhaktirhi sādhyate || iti |

etādṛśasyāpi prāptau dṛṣṭopāyamāha—**nigamakalpapataroḥ **| **nigamo** - bhāgavatākhyaḥ pañcamo vedaḥ | sa eva **kalpataruḥ**, anekaskandhaśobhitatvāt | tasmāt **galitaṁ** - bhāgavatātmanā mahākāvyena vyañjitam  ity arthaḥ | vṛkṣasya kenacid dvāreṇaiva rasavyañjakatvaṁ dṛṣṭam iti; tadarthaṁ vṛkṣaṁ viśinaṣṭi - **śukamukhāt** iti | **śuko** - bādarāyaṇiḥ, **mukhaṁ** - dvāraṁ yasya; tasmāt **nigamakalpataroḥ** | śukaparīkṣitsaṁvādarūpasampradāyapravṛttim antareṇa tatra rasānubhavo na syāt  ity arthaḥ | punaḥ kīdṛśena - **amṛtadravasam **| **amṛtadravo** - devabhogyo raso, mokṣagatiḥ ca | taṁ **syati** - khaṇḍayati - nikṛṣṭatām āpādayati iti; tathā | bhaktirasānubhave svargamokṣayoḥ vāñchānudayāt | tathā ca dhruvo vakṣyati—


    yā nivṛttistanubhṛtāṁ tava pādapadma-


    dhyānādbhavajjanakathāśravaṇena vā syāt |


    sā brahmaṇi svamahimanyapi nātha mā bhūt 


    kimvantakāsilulitāt patatāṁ vimānāt ||


    na nākapṛṣṭhaṁ na ca sārvabhaumaṁ 


    na pārameṣṭhyaṁ na rasādhipatyam |


    na yogasiddhīrapunarbhavaṁ vā 


    vāñchanti yatpādarajaḥprapannāḥ ||

iti ca nāgapatnīvacanam | etādṛśaṁ kathamasmābhiḥ labhyatām | ata āha—**bhuvi yutam **| aho iti bhāgyātiśayoktiḥ | atra ca bhaktirasānubhavāsādhāraṇakāraṇatvena, bhāgavatasya rasatādātmamyavivakṣayā; sāmānādhikaraṇyam | rasasya tattādātmyena, bhāgavatākhyaṁ purāṇam api paramaḥ pumartha iti tatra pravṛttaye na pṛthak yatitavyam iti abhiprāyaḥ ||3||

|| iti śrīmatparamahaṁparivrājakācāryaviśveśvarasarasavatīpūjyapādaśiṣyaśrīmanmadhusūdanasarasvatīkṛtā śrīmadbhāgavataprathamaskandhasya

ādyapadyatrayavyākhyā sampūrṇā ||

|| hariḥ ॐ tat sat ||

———————————————————————————————————————

**viśvanātha-cakravartī (sārārtha-darśiṇī) : **evam asya śāstra-śiromaṇer īśvarāvarodhakatvādi-prabhāva-mayam aiśvaryam uktvā mādhuryaṁ cāha nigameti | **nigamo **vedaḥ sa eva **kalpa-taruḥ **| tasya svāśritebhyo vāñchita-vividha-puruṣārtha-rūpa-phala-dāyitve’pi tarutvāt yat sāhajikaṁ tad idaṁ bhāgavataṁ **phalam |** śleṣeṇa bhagavat-svādikam idaṁ tenaiva svabhaktebhyo dattam iti tān vinā na kasyāpy anyasyātra stavārope śaktir iti bhāvaḥ | 

**galitam i**ti vṛkṣa-pakvatayā svayam eva patitaṁ na tu balāt pātitam iti svādu-sampūrṇatvam | na cocca-nipātanena sphuṭitaṁ nāpy anatimadhuraṁ cety āha **śuketi **| paramordhva-cūḍātaḥ śrī-nārāyaṇād brahma-śākhāyāṁ tataḥ śuka-mukhaṁ prāpya ātapān madhv iva **amṛta-drava-saṁyutam |** śukenaiva tena sva-cañcvā amṛta-niṣkrāmaṇārthaṁ dvāram api kṛtam | atha ca tena svāditatvād atimadhuraṁ tataḥ sutādi-śākhātaḥ śanaiḥ śanaiḥ patanād akhaṇḍitaṁ tena guru-paramparāṁ vinā sva-buddhi-balenāsvādane śrī-bhāgavatasya khaṇḍitatve pānāsaktiḥ sūcitā | 

nanu kathaṁ phalam eva pātavyam ? ity ata āha **rasam i**ti | rasa-svarūpam evedaṁ phalaṁ nātra tvag-aṣṭy-ādi-heyāṁśo’stīti bhāvaḥ | **layo** mokṣaḥ sālokyādi-jīvanmuktatvaṁ vā tam abhivyāpya tatra bhagaval-līlā-gāna-prasiddheḥ | yad vā, layaḥ rasāsvāda-janitaḥ pralayo’ṣṭamaḥ sāttvikas tat-paryantaṁ **pibate**ty anena pāne stambhādyāḥ sāttvikā bhavantīti jñeyam | tatra pralaye sati pānasyāspaṣṭatvād yadyapi virāmas tad api punaḥ prabodhe sati punar api pralaya-paryantaṁ pibatu na tu tyajateti **muhur **iti padam | yad vā muhur iti pītasyāpi punaḥ pāne svādādhikyam eveti | **aho** ity ativismaye | **rasikāḥ **he rasajñā ! iti bhaktānām eva jāta-ratitvād rater eva sthāyi-bhāvatvāt sthāyina eva rasyamānatvāt nātra jñāni-karmi-yogināṁ ko’pi dāya iti bhāvaḥ | 

he **bhāvukāḥ !** tata eva yūyam eva kuśalino anye’maṅgalā eveti bhāvaḥ | bhāvakā iti pāṭhe bhāvakatva-vyāpāravantaḥ | tathā hi bhāvakatva-vyāpāreṇa bhāvyamānaḥ sthāyī bhujyata iti bhaṭṭa-nāyaka-matam | tatra śleṣeṇa bhagavataḥ svarūpaṁ rasa eva bhavati | tathā hi taittarīyakopaniṣadi brahma-vid āpnoti paraṁ [ṭaittū 1] ity uktvā brahmaṇaḥ sakāśād ākāśādi-krameṇonnamaya-virāṭ-puruṣa-paryantāṁ sṛṣṭim uktvā tasya cāntar antaḥ-krameṇa tasmād vā etasmād anye’ntara ity-ādinā anna-maya-prāṇa-maya-mano-maya-vijñāna-mayānanda-mayā āmnāyante teṣv api ānanda-mayasyaiva ānanda-mayo’bhyāsād [ve.sū. 1.1.13] ity anena brahmatvam | mata-bhede ca tat-pucchasyaiva ānanda ātmā brahma pucchaṁ pratiṣṭhā [ṭaittū 5] ity anena brahmatvaṁ brahmaṇa eva pratiṣṭhātvaṁ ca pratipāditam | tad-anantaraṁ ca raso vai sa rasaṁ hy evāyaṁ labdhvānandī bhavati [ṭaittū 7] iti śruteḥ | tatra śrutau ca sa ity anena prakrānta ānanda-mayo vā tat-pucchaṁ brahma vā na parāmṛśyate pṛthak pṛthag uttarottarārtha-prakarṣa-prakrama-bhaṅgāpatteḥ | 

tataś ca tasyā ayam arthaḥ—sa prasiddho vai niścitaṁ rasa eva ānanda-mayāt tahtā brahmato’pi āntaraḥ prakṛṣṭaḥ | brahmaṇo hi pratiṣṭhāhaṁ [gītā 14.27] ity anena śrī-kṛṣṇasyaiva brahmaṇaḥ pratiṣṭhātvam | mallānām aśanir [bhā.pu. 10.43.17] ity atra tasminn eva yaugapadyena sarva-rasa-sākṣād-upalabdhes tatra ca śṛṅgārādi-sarva-rasa-kadamba-mūrtir bhagavāṁs tad api prāyeṇa babhāv iti śrī-svāmi-caraṇānāṁ vyākhyānāc ca tasyaiva sarva-rasa-rūpatvaṁ cātaḥ śrī-gītā-śrī-bhāgavatābhyām eva rasa-śabdena śrī-kṛṣṇa eva vyākhyātaḥ | tam evāyaṁ vijñāna-mayo labdhvā ānanda-parāvadhi-kāṣṭhāṁ prāpnoti— saiṣānandasya mīmāṁsā bhavati [ṭaittū 8] iti tad-uttara-śrutyā rasa eva tasminn ānanda-vicāra-paryavasāna-jñāpanāt | yad vā, ayam ānanda-mayo’pi dvijātmajā me yuvayor didṛkṣuṇā [bhā.pu. 10.89.50] iti vismāpanaṁ svasya ca saubhagardheḥ [bhā.pu. 3] ity-ādibhyas tam eva labdhvānandī bhavatīti | 

tataś ca taṁ rasaṁ śrī-kṛṣṇaṁ phalaṁ nigama-kalpa-taros tasmāt sakāśād galitaṁ na tu tatra sākṣāt sthitam iti | tad-arthaṁ nigamo nānveṣṭavyaḥ kintu śuka-mukham evety āha—**śuka-mukhād** iti | phalam idam atisvādu jñātvā tataḥ ākṛṣya ānīya vyāsena snehāt sva-putra-mukha eva nihitam iti saṁbhāvyata iti bhāvaḥ | kiṁ vā, śuka-mukhād iti hetau pañcamī—yeṣām  ahaṁ priya ātmā [bhā.pu. ity-ādi śuka-vākya-prāmāṇyāt | **bhuvi** vraja-bhūmāv utpadya he **bhāvukāḥ rasikāḥ **priyāḥ satyaḥ **bhāgavataṁ **bhagavat-svarūpa-bhūta-rasa-mādhuryaṁ **pibata **| 

yad vā, bhagavataḥ śrī-kṛṣṇasya **rasam ālayaṁ **layaḥ śleṣa āliṅganam iti yāvat tam abhivyāpya | **amṛto**’naśvaro yo **dravo **mano-nayana-drautyaṁ tat-**saṁyuktaṁ **yathā syāt tathā **pibate**ty adhara-pānaṁ sūcitam | idam eva **nigama-kalpa-taror galitaṁ **paripakvaṁ **phalam i**ti phalato gopī-janānugati-mayī rāgānugākhyā bhaktir ādiṣṭā | yato nigamo’pi tal-lobhād eva bṛhad-vāmana-dṛṣṭāṁ tādṛśīṁ bhaktiṁ vidhāya vraja-bhūmāv utpadya śata-sahasraśo gopyo bhūtvā tad-adharāmṛta-rasaṁ papāv iti | veda-stutau dṛṣṭam iti atirahasyo’rthaḥ |

nanu brahmaṇo hi pratiṣṭhāham ity etat kecid anyathā vyācakṣate satyam | tad-aprakāraṇikatvāt kalpyatvād ayuktam eva mantavyaṁ kintv evam eva yuktam | tathā hi—


    māṁ ca yo’vyabhicāreṇa bhakti-yogena sevate |


    sa guṇān samatītyaitān brahma-bhūyāya kalpate ||


    brahmaṇo hi pratiṣṭhāham amṛtasyāvyayasya ca |


    śāśvatasya ca dharmasya sukhasyaikāntikasya ca || [gītā 14.26-7] iti |

anayor arthaḥ[^14]— nanu tad-bhaktyā kathaṁ nirguṇa-brahma-prāptiḥ ? sā tu advitīya-tad-ekānubhavenaiva bhavet | tatrāha brahmaṇo hīti | hi yasmāt parama-pratiṣṭhātvena prasiddhaṁ śrutau yad brahma tasyāpy ahaṁ pratiṣṭhā pratiṣṭhīyate’sminn iti pratiṣṭhā āśrayo’nna-mayādiṣu śrutiṣu sarvatraiva pratiṣṭhā-padasya tathārthatvāt | ata evāmṛtasya mokṣasyāpy ahaṁ pratiṣṭhā tasya lakṣaṇayā svargādi-paratvaṁ vārayati avyayasyeti | yathā śāśvatasya sādhana-phala-daśayor api sthitasya dharmasya bhakty-ākhyasya ahaṁ pratiṣṭhā | tathā tat-prāpyasyaikāntikasya sukhasya premṇaś ca pratiṣṭhā | ataḥ sarvasyāpi mad-adhīnatvāt kaivalya-kāmanayā kṛtena mad-bhajanena brahmaṇi līyamāno brahmatvam api prāpnotīti | 

atra śrī-viṣṇu-purāṇam api pramāṇam— śubhāśrayaḥ sa cittasya sarvagasya tathātmanaḥ [vi.pu. 6.7.76] iti | vyākhyātaṁ ca tatrāpi svāmi-caraṇaiḥ | sarvagasyātmanaḥ para-brahmaṇo’pi āśrayaḥ pratiṣṭhā | tad uktaṁ bhagavatā brahmaṇo hi pratiṣṭhāham iti | tathā viṣṇu-dharme’pi naraka-dvādaśī-prasaṅge -


    prakṛtau puruṣe caiva brahmaṇy api sa prabhuḥ |


    yathaika eva puruṣo vāsudevo vyavasthitaḥ || iti |

tatraiva māsarkṣa-pūjā-prasaṅe—


    yathācyutas tvaṁ parataḥ parasmāt


    sa brahma-bhūtāt parataḥ parātmā | 


    tathācyuta tvaṁ kuru vāñchitaṁ tan


    mamāpadaṁ cāpaharāprameye || iti |

tathā hari-vaṁśe'pi vipra-kumārānayana-prasaṅge arjunaṁ prati śrī-bhagavad-vākyaṁ—


    tat-paraṁ paramaṁ brahma sarvaṁ vibhajate jagat |


    mamaiva tad ghanaṁ tejo jñātum arhasi bhārata || [ha.vaṁ. 2.114.11-12]

brahma-saṁhitāyāṁ [5.40] api—


    yasya prabhā prabhavato jagad-aṇḍa**-koṭi-**


    koṭiṣv aśeṣa-vasudhādi vibhūti-bhinnam |


    tad brahma niṣkalam anantam aśeṣa-bhūtaṁ


    govindam ādi-puruṣaṁ tam ahaṁ bhajāmi || iti |

ata eva śrutiś ca gopāla-tāpanī [2.95]—yo’sau jāgrat-svapna-susuptim atītya turyātīto gopālaḥ... tasmai vai namo namaḥ iti ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atha svarūpa-gatas tam āha—nigameti | he rasikā nigama-kalpataroḥ phalaṁ bhāgavataṁ pibata, tasya vā etasya mahato śrūtasya niḥśvasitam etad yad ṛg-vedo yajur vedaḥ sāma-vedo'tharvāṅgirasa itihāsaḥ | purāṇam ity-ādi bṛhad-āraṇyakāt [br.ā.u. 2.4.10—4.5.11] ṛg-vedaṁ bhagavo'dhyami yajur vedaṁ sāma-vedam atharvāṇaṁ caturtham itihāsaṁ purvāṇañ ca pañcamaṁ vedānāṁ vedam iti candogyāc ca [chā.u. 7.1.1] nigamaḥ ṣoḍāvasthito vedaḥ sa eva nikhila-phala-datvāt kalpa-tarus tasya phalaṁ kīdṛg ity-āha—bhuvi galitaṁ brahma-nāradādi-paramparayā pṛthivyāṁ prāptam iti sampradāyāpekṣā darśitā | aho iti durlabha-lābha-vyañjanā | 

nanu, phalaṁ kathaṁ peyaṁ? tarāha—rasam iti tathā cāmṛta-kelyādi-miṣṭa-vastuvad-rasa-rūpaṁ tvagādi-śunyam | ataḥ peyam iti | tatrāpi śuka-mukhād iti—ātapānmadhviva tan-mukhāt-tat-prāpyāmṛta-draveṇa saṁyutaṁ prītyujjṛmbhitena tat-svareṇa nairapekṣyābhyudita-pravacana-mādhuryeṇa cātisvādutāṁ prāptam ity arthaḥ | idaṁ bhaviṣyad api vālmīkena raghupati-kṛtam iva dvaipayanena pūrvam eva sārvajñyād uktaṁ bodhyam | 

nanu kim avadhi peyaṁ? tatrāhālayam iti | layo bhagavat-pada-saṁśleṣaṇaṁ tam abhivyāpyeti mokṣe'pīty arthaḥ | etat sāma gāyann āste tad-viṣṇoḥ paramaṁ padaṁ sadā paśyanti sūrayaḥ [ṛk 1.22.20] ity-ādiṣu tadāpi kīrtanādi-bhakteḥ śravaṇād-atisvādutvena hātum aśakyatvāc ca | evam āha—sūtrakāraḥ āprāyaṇāttatrāpi hi duṣṭaṁ [ve.sū. 4.1.12] iti | idam atra bodhyaṁ—yady api bhagavan-niśvasitatvāt sarvo'pi nigamaś cidānandātmaka-varṇarāśis tathāpi vācya-laghutvāt-tasya tathātvaṁ tirodhatte asya tu tad-bhāgasya vācyamahattvāc ca rasātmaka-phala-rūpatvaṁ prasphuradastīti | yac-ceha puṇyayaśasāṁ rājñāṁ caritam upayogi, tad api lavaṇākara-nipāta-nyāyena tad-rūpaṁ jñeyaṁ | he **bhāvukāḥ** ! śubhaveśāḥ santa iti paśu-hiṁsakānāṁ karmiṇāṁ vyāvṛttiḥ | veda-rūpe'py asmin itihāsa-purāṇa-bhāge strī-śūdra-dvija-bandhūnāṁ [bhā.pu. 1.4.25] ity-ādi-vākya-balād eva śūdrāder adhikāraḥ | varṣāsu ratha-kāro'gnīnādadhīta iti vidhi-balād eva saṅkarajāter api ratha-kārasyāgnyādhānāṅge mantre yathā sa tadvat | evam ebhis tribhiḥ śāstrasya viṣaya-sambandha-prayojanādhikāriṇaḥ pradarśitāḥ | teṣu **satyaṁ param** iti viṣayaḥ | **vāstavaṁ vastvatra vedyama** iti vācya-vācaka-bhāvaḥ sambandhaḥ | **śivadaṁ tāpa-trayonmūlanam ālayaṁ** ity-anuvṛtta-bhaktika-stādṛśo mokṣaḥ prayojanam | **nirmatsarāṇāṁ satāṁ vedyam** ity-adhikārī cety anubandha-catuṣṭayaṁ | saniṣṭhaḥ pariniṣṭhito nirapekṣaś ceti tri-vidho'dhikārī | tatra svavihitān dharmān haryārādhana-dhiyācaran lokavaicitrīñ ca didṛkṣuḥ prathamaḥ | loka-sañjighṛkṣayā tān ācaran hari-bhakti-nirato dvitīyaḥ | satya-tapo-japair viśuddho haryekaniratas tu tṛtīyaḥ | ādyo madhyaś ca sāśramaḥ karmāṇi ca tayor apa-śukāny eva | caramas tu nirāśrama eveti yathā-sthalaṁ vyaktī-bhaviṣyatīti ||3||

**...**

|| 1.1.4 ||

**oṁ**

**naimiṣe’nimiṣa-kṣetre ṛṣayaḥ śaunakādayaḥ |**

**satraṁ svargāya lokāya sahasra-samam āsata ||**

**madhvācāryaḥ (bhāgavata-tātparyam) : **prakārāntareṇa puruṣārtha-śaṅka-nivṛtty-artham ākhyāyikā pādme ca—


    ākhyāyikāḥ pradarśyante sarva-vedeṣu sarvaśaḥ |


    dyotayanty astu mahatāṁ tātparyāṁ tatra tatra ha ||


    alābhaḥ puruṣārthasya proktam artham ṛte tv iti |


    dyotanāya mahārāja śraddhā-vṛddhy-artham eva ca || iti ||4||

———————————————————————————————————————

**śrīdhara-svāmī (bhāvārtha-dīpikā) : **tad evam anena śloka-trayeṇa viśiṣṭeṣṭa-devatānusmaraṇa-pūrvakaṁ prāripsitasya śāstrasya viṣya-prayojanādi-vaiśiṣṭhyena sukha-sevyatvena ca śrotṝn abhimukhī-kṛtya śāstram ārabhate naimiśa iti | brahmaṇā visṛṣṭasya manomayasya cakrasya nemiḥ śīryate kuṇṭhī-bhavati yatra tan nemiśam, nemiśam eva naimiśam | tathā ca vāyavīye—


    etan manomayaṁ cakraṁ mayā sṛṣṭaṁ visṛjyate |


    yatrāsya śīryate nemiḥ sa deśas tapasaḥ śubhaḥ || 


    ity uktvā sūrya-saṅkāśaṁ cakraṁ sṛṣṭvā manomayam |


    praṇipatya mahādevaṁ visasarja pitāmahaḥ ||


    te’pi hṛṣṭatamā viprā praṇamya jagatāṁ prabhum ||


    prayayus tasya cakrasya yatra nemir vyaśīryata |


    tad vanaṁ tena vikhyātaṁ naimiśaṁ muni-pūjitam || iti |

naimiṣa iti pāṭhe varāha-purāṇoktaṁ draṣṭavyam | tathāhi gauramukham ṛṣiṁ prati bhagavad-vākyam—


    evaṁ kṛtvā tato devo muniṁ gauramukhaṁ tadā |


    uvāca nimiṣeṇedaṁ nihataṁ dānavaṁ valam ||


    āraṇye’smiṁs tatas tv etan naimiṣāraṇya-sañjñitam |


    bhaviṣyati yathārthaṁ vai brāhmaṇānāṁ viśeṣakam || iti |

animiṣaḥ śrī-viṣṇuḥ | alupta-dṛṣṭitvāt | tasya kṣetre | tathā cātraiva śaunakādi-vacanaṁ’kṣeṭre’smin vaiṣṇave vayam' iti | svaḥ svarge gīyata iti svargāyo hariḥ | sa eva loko bhaktānāṁ nivāsa-sthānaṁ tasmai | tat-prāptaya ity arthaḥ | sahasraṁ samāḥ saṁvatsarā anuṣṭhāna-kālo yasya tat satraṁ satra-sañjñakaṁ karmoddiśya āsata upaviviśuḥ | yad vā āsatākurvatety arthaḥ | ālabheta nirvapati upayantītyādivat-pratyayoccāraṇa-mātrārthatvenāster dhātv-arthasyāvivakṣitatvāt ||4||

———————————————————————————————————————

**jīva-gosvāmī (krama-sandarbhaḥ) : **atrāpi mahā-purāṇasyāsya praśnottarābhyāṁ śrī-kṛṣṇaika-paratvaṁ darśayitum āha—oṁ naimiṣa ity-ādi | ṭīkāyām āsatety asya vyākhyāntare tv idaṁ jñeyam | tat-tad-dhātv-arthas tatra tatra na sambhavatīti dhātuṁ vinā ca kevala-pratyayoccāraṇaṁ na yujyata iti pratyayasya tivāder arthaḥ prayojanaṁ yatra tādṛśatayā dhātv-arthasyāvivakṣitatvāt kṛñ-arthānugata-kartṛ-vāci-pratyayena kṛñ-arthas tu samarpyata iti ||4||

———————————————————————————————————————

**viśvanātha-cakravartī (sārārtha-darśiṇī) :**

praṇamya śrī-guruṁ bhūyaḥ śrī-kṛṣṇaṁ karuṇārṇavam |

lokanāthaṁ jagac-cakṣuḥ śrī-śukaṁ tam upāśraye ||

tamaś channa-dṛśāṁ yair naḥ kṛte bhāvārtha-dīpikā |

kṛtā kṛpālavas te’tra śrīdhara-svāmino gatiḥ ||

vyākhyā lekhyā tadīyā yā bhakta-citta-pramodinī |

kācit prabhūnāṁ kācit tu śrīmad-guru-kṛpoditā ||

tad evaṁ śrotṝn abhimukhīkṛtya śrī-bhāgavata-kathārambhe punar maṅgalam ācarati om iti | yad uktaṁ—


    oṅkāraś cātha-śabdaś ca dvāv etau brahmaṇaḥ purā |


    kaṇṭhaṁ bhittvā viniryātau tena māṅgalikāv ubhau || iti |

śāstrasyāsya praṇavārtha-vivṛti-rūpatvaṁ sūcayati naimiśa iti | brahmaṇā sṛṣṭasya mano-maya-cakrasya nemiḥ śīryate yatra tan nemiśam, nemiśam eva naimiśam | tathā ca vāyave—

	etan mano-mayaṁ cakraṁ mayā sṛṣṭaṁ visṛjyate |

	yatrāsya śīryate nemiḥ sa deśas tapasaḥ śubhaḥ ||

	ity uktvā sūrya-saṅkāśaṁ cakraṁ sṛṣṭvā manomayam |

	praṇipatya mahā-devaṁ visasarja pitāmahaḥ ||

	te’pi hṛṣṭatarā viprāḥ praṇamya jagatāṁ prabhum |

	prayayus tasya cakrasya yatra nemir vyaśīryata ||

	tad vanaṁ tena vikhyātaṁ naimiśaṁ muni-pūjitam || iti |

vividha-bhakti-vāsanāvatāṁ janānāṁ madhye yasya yasya yatra yatraiva sthale śāmyad-vegaṁ manaḥ sthirībhavati, tasya tasya tatra tatraiva śrīmad-bhāgavatārthāvagāhanena svābhīpsitaṁ sidhyatīty etan mātra-vivakṣayā prathamata eva śāstrasya naimiśa ity anvartha-padasya nyāso jñeyaḥ | mūrdhaṇya-ṣa-kārānta-pāṭhe varāha-purāṇoktaṁ draṣṭavyam | tathā hi gaura-mukham ṛṣiṁ prati bhagavad-vākyaṁ—

	evaṁ kṛtvā tato devo muniṁ gaura-mukhaṁ tadā |

	uvāca nimiṣeṇedaṁ nihataṁ dānavaṁ balam ||

	araṇye’smiṁs tatas tv etan naimiṣāraṇya-sañjñitam |


    bhaviṣyati yathārthaṁ vai brāhmaṇānāṁ viśeṣakam || iti |

atrāpi pāṭhe yatra kāmādīn śatrūn śīghram eva nihantuṁ prabhavet tatraiva vased iti vivakṣitam | svargāyeti prathamaṁ śaunakādīnāṁ sa-kāma-karmaparatvam evāsīt | romaharṣaṇa-saṅgena tato nānā-purāṇādi-śāstra-śravaṇa-mananādibhir jijñāsutvam iti prasiddhiḥ | tataś ca sādhor ugraśravasaḥ saṅgena bhakti-rase spṛhā | yad uktam—


    karmaṇy asminn anāśvāse dhūma-dhūmrātmanāṁ bhavān |


    āpāyayati govinda- pāda-padmāsavaṁ madhu || [bhā.pu. 1.18.12] iti |

tataś ca jijñāsutvam api śithilīkurvatāṁ teṣāṁ bhaktau praveśe svargārthakaṁ satraṁ tac ca miṣam evābhūt | yad uktaṁ kathāyāṁ sakṣaṇā hareḥ [bhā.pu. 1.1.21] iti | etac ca śrī-bhāgavata-śrotṛṣu teṣu karmiṣu karma-niṣṭhā-vyavadhānena bhakteḥ prabhāva-dyotanam, tathaiva śrī-bhāgavata-vaktari śrī-guru-deve’pi pariniṣṭhito’pi nairguṇye [bhā.pu. 2.1.9] ity-ādibhir brahma-pariniṣṭhā-vyavadhāneneti | yad vā svaḥ svarge gīyate iti svargāyo hariḥ urugāya itivat tasya loko vaikuṇṭhas tasmai | animiṣo viṣṇuḥ | tasya kṣetre’smin vaiṣṇave vayam iti teṣām  ukteḥ sahasraṁ samāḥ saṁvatsarā anuṣṭhāna-kālā yasya tat satra-sañjñaṁ karma uddiśya āsata upaviviśuḥ | yad vā, āsata akurvata agniṣṭomīya-paśor ālabhanam ālabhate | amāvasyāyāṁ pitṛbhyaḥ śrāddhaṁ nirvapati | aṣṭa-varṣāyāḥ kanyāyāḥ pāṇi-grahaṇam upayantītivat | dhātv-arthasya vyadhāt tat-sāmānya-kṛñ-artha evātrāsadhātur vartitaḥ ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

prathame prathamasyāsmin ṣaṭ praśnā munibhiḥ kṛtāḥ | \
niḥśreyasādi-viṣayāḥ prahṛṣṭaiḥ śaunakādibhiḥ ||

evaṁ śāstrotkarṣābhidhānena śrotṛn abhimukhīkṛtya tan-mukhasthita-sūta-śaunaka-saṁvāda-prastāvāya tad ucitaṁ sthānaṁ darśayati—oṁ naimiśe iti | om iti maṅgalārtham, śāstram idaṁ praṇavārtha-rūpam iti bodhanārthaṁ ca ৷naimiśe tan-nāmnyaraṇye śaunakādaya ṝṣayaḥ satramāsata | yajamānā yatrartvijaḥ sa yāgaḥ satram ucyate | tad akurvatety arthaḥ dhātunām anekārthatva-svīkārāt | brahmaṇā sṛṣṭasya manomayasya cakrasya nemir yatra viśīrṣā tan-nemiśam anyeṣv api dṛśyate iti ḍaḥ [pānini. 3.2.100] prajñādy aṇi, tad eva naimiśam evam uktaṁ vāyavīye


        etan-manomayaṁ cakraṁ mayā sṛṣṭaṁ visṛjyate | 


        yatrāsya śīryate nemiḥ sa deśas tapasaḥ śubhaḥ || 


        ity uktvā sūrya-saṅkāśaṁ cakraṁ sṛṣṭvā manomayam | 


        praṇipatya mahādevaṁ visasarja pitāmahaḥ || 


        te'pi hṛṣṭatarā viprāḥ praṇamya jagatāṁ prabhūm | 


        prayayus tasya cakrasya yatra nemir viśīryate | 


        tad-vanaṁ tena vikhyātaṁ naimiśaṁ muni-pūjitam ||

iti, mūrdhanyānta-pāṭhe vārāhīyaṁ bhagavad-vākyaṁ dṛśyam—


        evaṁ kṛtvā tato devo muniṁ gaura-mukhaṁ tadā | 


        uvāca nimiṣeṇedaṁ nihataṁ dānavaṁ balam ||


        araṇye'smiṁs tatas tvetannaimiṣāraṇya-sañjñakam |


        bhaviṣyati yathārthaṁ vai brāhmaṇānaṁ viśeṣakam ||

ity etat | tathā ca yatra nivṛtta-vegaṁ manaḥ syād yatra kāmādi vinaśyet, tatroṣitvā harir dhyeya iti vyaṅgyam | tādṛśaṁ ca tad araṇyam iti, kīdṛśīty āha—animiṣasyālupta-dṛṣṭer viṣṇoḥ kṣetre | kim arthaṁ tadāsatety āha—svarge'pi gīyamānatvāt svargāyo viṣṇuḥ karmani ghañ | sa eva svāśrita-nivāsatvāl-lokas tasmai taṁ prāptum ity arthaḥ | hṛd-viśodhanena kathāvasara-dānena ca satrasya tat-prāpakatvāt, sahasraṁ samā yasya tat sahasra-vatsarānuṣṭhānakālaṁ satram iti ||4||

**...**

|| 1.1.5 ||

**ta ekadā tu munayaḥ prātar huta-hutāgnayaḥ |**

**sat-kṛtaṁ sūtam āsīnaṁ papracchur idam ādarāt ||**

**śrīdhara-svāmī (bhāvārtha-dīpikā) : **sāyaṅkālehutā eva hutā agnayo yais te | yad vā hūyata iti hutaṁ dadhy-ādi tena hutā agnayo yais te | yad vā prātaḥ-kāle hutā eva hutā agnayo yais te | anena nitya-naimittika-homa-sākalyaṁ darśitam | idaṁ vakṣyamāṇam ādarāt papracchuḥ ||5||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **hutā eva hutā agnayo yais te ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **taṁ saṁvādaṁ darśayati—ta iti | hutā eva **hutā agnayo** yais te iti nitya-naimittika-karmas-ampattir uktā | idaṁ vakṣyamāṇam ||5||

**...**

|| 1.1.6 ||

**ṛṣaya ūcuḥ—**

**tvayā khalu purāṇāni setihāsāni cānagha |**

**ākhyātāny apy adhītāni dharma-śāstrāṇi yāny uta ||**

**śrīdhara-svāmī (bhāvārtha-dīpikā) : **vividiṣitān arthān praṣṭuṁ sūtasya sarva-śātra-jñānātiśayam āhuḥ—tvayeti tribhiḥ ślokaiḥ | itihāso mahābhāratādis tat-sahitāni | na kevalam adhītāni apitv ākhyātāny api vyākhyātāni ca | uta api yāni dharma-śāstrāṇi tāny api ||6||

———————————————————————————————————————

**jīva-gosvāmī (krama-sandarbhaḥ) : **tvayeti yugmakam ||6||

———————————————————————————————————————

**viśvanātha-cakravartī (sārārtha-darśiṇī) : **itihāso bhāratādir ākhyātāni ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sūtāt-tattva-yāthātmyaṁ śrotuṁ tasya jñānātiśayām āha—tvayoti tribhiḥ | itihāso bhārataṁ, na kevalam adhītāny āpitū vyākhyātāni ca yāni dharma-śāstrāṇi tāny api, utety apy arthe ||6||

**...**

|| 1.1.7-8 ||

**yāni veda vidāṁ śreṣṭho bhagavān bādarāyaṇaḥ |**

**anye ca munayaḥ sūta parāvara-vido viduḥ ||**

**vettha tvaṁ saumya tat sarvaṁ tattvatas tad-anugrahāt |**

**brūyuḥ snigdhasya śiṣyasya guravo guhyam apy uta ||**

**madhvācāryaḥ (bhāgavata-tātparyam) : **yāni bhagavaj-jātānya anyair apy ṛṣibhir jñāyante, tāni vettha | uktaṁ hi brahmāṇḍe—

	dvaipāyanena yad buddhaṁ brahmādyais tan na budhyate |

	sarva-buddhaṁ sa vai veda tad buddhaṁ nānya-gocaram || iti ||7-8||

———————————————————————————————————————

**śrīdhara-svāmī (bhāvārtha-dīpikā) : **kiṁ ca, yānīty-ādi | **vidāṁ** viduṣāṁ madhye **śreṣṭho** vyāso **yāni veda** | **parāvare** saguṇa-nirguṇe brahmaṇī vidantīti tathā ||7|| **vettha** jānāsi | **saumya** he sādho | teṣām  **anugrahāt** | tattvato jñāne hetum āha—brūyur iti | **snigdhasya** premavataḥ | **uta** eva | **guhyaṁ **rahasyam **api brūyur** eva ||8||

———————————————————————————————————————

**jīva-gosvāmī (krama-sandarbhaḥ) : **tattvato yathārthyena | tat tu **guhyam** iti cet, tathāpi vaktavyam ity āhuḥ—brūyur iti ||8||

———————————————————————————————————————

**viśvanātha-cakravartī (sārārtha-darśiṇī) :** **vidāṁ** viduṣāṁ **parāvare** sa-guṇa-nirguṇe brahmaṇī **vidantīti** te | **snigdhasya **guru-viṣayaka-snehavataḥ **śiṣyasyaguravo guhyam api brūyur** iti vidhi-liṅ eva tvayi snigdhe śiṣye teṣām  avaśyam eva rahasya-prakāśakatvam | tava ca sarva-rahasya-vijñatvam avagamyate | atas tān api prati svaṁ matam evotkṛṣya bruvato munīn apahāya sarva-mata-vaktā tvam evāsmābhiḥ pṛcchyase iti bhāvaḥ ||7-8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yānīti—pare nitya-muktādayo'vare bhṛtyā yasya parāvaraḥ sarveśvaraḥ kṛṣṇas tad-vidaḥ vidur jānanti ||7|| \
 \
vettha jānāsi, tad anugrahād-bādarāyaṇādi-prasādāt, tattvato jñāne hetuḥ brūyur iti | snigdhasya gurau premavataḥ | āha caivaṁ śrutiḥ—


        yasya deve parā bhaktir yathā deve tathā gurau | 


        tasyaite kathitā hy arthāḥ prakāśas te mahātmanaḥ || ity-ādyā [śve.u. 6.23]

uta bhoḥ sūta! tathā ca guru-kṛpayā śāstra-rahasyaṁ tava prasphuradas tyatas tvam eva pṛcchyasa iti bhāvaḥ ||8||

**...**

|| 1.1.9 ||

**tatra tatrāñjasāyuṣman bhavatā yad viniścitam |**

**puṁsām ekāntataḥ śreyas tan naḥ śaṁsitum arhasi ||**

**śrīdhara-svāmī (bhāvārtha-dīpikā) : **añjasā granthārjavena | ekāntataḥ śreyo’vyabhicāri śreyaḥ-sādhanam ||9||

———————————————————————————————————————

**jīva-gosvāmī (krama-sandarbhaḥ) : **puṁsāṁ kali-bhāvi-paryanta-puruṣāṇām ||9||

———————————————————————————————————————

**viśvanātha-cakravartī (sārārtha-darśiṇī) : **tarhi tat sarvam eva bravīmīti kiṁ tatrāhus tatreti | āyuṣmann iti tvayā bahu-kālaṁ vyāpya tāny adhītā vicāritānīti bhāvaḥ | añjasā śīghram | tatra tatra jhaṭity artha-bodhaka-vākyeṣv ity arthaḥ | ekāntataḥ ekāntena sarvathety arthaḥ | yad vā, prathamāntāt tasiḥ | ekam advitīyaṁ ca tāratamya-gaṇanāyām antarbhūtaṁ ca yato’nyad adhikaṁ śreyo nāstīty arthaḥ | tac ca premaiva na tu svargāpavargādikaṁ brahma-paramātma-bhagavatsu mukhasya bhagavat-svarūpasyāpi vaśīkārakatvād ity agrima-granthe vyaktībhaviṣyati ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sarvaṁ tat kiṁ bravīmi? tatrāha—tatra tatreti | añjasā granthārjavena puṁsām ekāntaṁ śreyo yad-bhavatā viniścitaṁ tan naḥ śaṁsituṁ vaktum arhasi | prathamāntāttasir iti prathamaḥ praśnaḥ ||9||

**...**

|| 1.1.10 ||

**prāyeṇālpāyuṣaḥ sabhya kalāv asmin yuge janāḥ |**

**mandāḥ sumanda-matayo manda-bhāgyā hy upadrutāḥ ||**

———————————————————————————————————————

**śrīdhara-svāmī (bhāvārtha-dīpikā) : **anye’pi bahunā kālena bahu-śāstra-śravaṇādibhir viniśscinvantu nety āhuḥ—prāyeṇeti | he **sabhya** sādho ! asmin yuge kalāv alpāyuṣo janās tatrāpi mandā alasās tatrāpi sumanda-matayas tatrāpi manda-bhāgyā vighnākulās tatrāpy upadratā rogādibhiḥ ||10||

———————————————————————————————————————

**jīva-gosvāmī (krama-sandarbhaḥ) : **kali-puruṣān varṇayati—prāyeṇeti | manda-bhāgyāḥ svalpa-puṇyāḥ ||10||

———————————————————————————————————————

**viśvanātha-cakravartī (sārārtha-darśiṇī) : **nanu man-mukhāt tat tat sarvaṁ śrutvā yuṣmad-ādaya eva śreyo niścinvantu tatrāhuḥ—he sabhya deśa-kāla-pātrajña ! asmin kalau prāyeṇa janā alpāyuṣa eva | yadi kathañcid dīrghāyuṣas tarhi mandāḥ paramārtheṣv alasāḥ | yadi kecin niralasā api tarhi nirbuddhayaḥ | yadi subuddhayo’pi syus tadā manda-bhāgyāḥ, tādṛśa-sādhu-saṅga-hīnāḥ | yadi labdha-susaṅgā api, tadā upadrutāḥ rogādy-upadrava-vaśāt tan-mukhāt śrotuṁ śrutvā vā svaśrayo niścitya tat tad anuṣṭhātuṁ nāvakāśaṁ labhanta iti | yad vā, alpāyuṣas tatrāpi mandā ity-ādi ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tvad adhīte sarva-śāstra-śravaṇe nāsmākaṁ vāñchety āha—prāyeṇeti | he sabhya! asmin kalau janāḥ prāyeṇālpāyuṣaḥ, dīrghāyuṣṭvepi mandāḥ paratattva-śravaṇe'lasāḥ | tatra nairālasye'pi manda-matayaḥ, amanda-matitve'pi

manda-bhāgyās tattvavit-sat-prasaṅgabhāgya-rahitāḥ | tad-bhāgya-sattve'py upadrutā rogādy ākrāntāḥ | yad vā—alpāyuṣas tatrāpi mandā ity-ādi ||10||

**...**

|| 1.1.11 ||

**bhūrīṇi bhūri-karmāṇi śrotavyāni vibhāgaśaḥ |**

**ataḥ sādho’tra yat sāraṁ samuddhṛtya manīṣayā |**

**brūhi bhadrāya bhūtānāṁ**[^15]** yenātmā suprasīdati ||**

**śrīdhara-svāmī (bhāvārtha-dīpikā) : **na ca bahu-śāstra-śravaṇe’pi tāvataiva phala-siddhir ity āhuḥ—bhūrīṇīti | **bhūrīṇi karmāṇy** anuṣṭḥeyāni yeṣu tāni | **samuddhṛtya** yathāvad uddhṛtya | yenoddhṛta-vacanena **ātmā** buddhiḥ **saṁprasīdati** saṁyag upaśāmyati ||11||

———————————————————————————————————————

**jīva-gosvāmī (krama-sandarbhaḥ) : **bhūrīṇīti sārdhakam | śrotavyāni śāstrāṇi | brūhi bhadrāya bhūtānām iti kvacit pāṭhaḥ ||11||

———————————————————————————————————————

**viśvanātha-cakravartī (sārārtha-darśiṇī) : **tādṛśa-śreyasaḥ sādhaneṣu madhye yaṁ mukhyaṁ kali-kāla-vartibhir janaiḥ suśakyaṁ ca tat sādhanaṁ vadeti pṛcchanti | bhūrīṇi karmāṇy anuṣṭḥeyāni yatra tāni | śrotavyāni sādhanāni tādṛśa-sādhana-pratipādakāni śāstrāṇi vā, yenātmā buddhiḥ prasīdati | tac ca śravaṇa-kīrtanādikam evety agre jñāsyate ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **śrotavyāni sādhanāni bhūrīṇi santi | bhūrīṇi bahūni karmāṇyānuṣṭheyāni yeṣu tāni | atas teṣu yat sāraṁ kali-janair anuṣṭhātuṁ śakyaṁ tattvaṁ manīṣayā samuddhṛtya no'smākaṁ bruhīti | he sādho! yena sāreṇa śrutenātmā buddhiḥ prasīdatīti dvitīyaḥ ||11||

**...**

|| 1.1.12 ||

**sūta jānāsi bhadraṁ te bhagavān sātvatāṁ patiḥ |**

**devakyāṁ vasudevasya jāto yasya cikīrṣayā ||**

**śrīdhara-svāmī (bhāvārtha-dīpikā) : **praśnāntaram—sūta jānāsīti pañcabhiḥ | bhadraṁ ta ity autsukyenāśīrvādaḥ | vistareṇāśīrvacanena viṣṇu-kathā-vighāti bhavatīti saṅgraheṇoktam | tathā hi 


    sā hānis tan mahac-chidraṁ sa mohaḥ sa ca vibhramaḥ |


    yan muhūrtaṁ kṣaṇaṁ vāpi vāsudevaṁ na cintayet || iti | [^16]

bhagavān niratiśayaiśvaryādi-guṇaḥ | satvatāṁ sac-chabdena sattva-mūrtir bhagavān sa upāsyatayā vidyate yeṣām  iti satvanto bhaktāḥ | svārthe’ṇ rākṣasa-vāyasādivat | tasya cāśravaṇam ārṣam | tad evaṁ sātvanta iti bhavati | teṣāṁ patiḥ pālakaḥ | yasyārtha-viśeṣasya cikīrṣayā vasudevasya bhāryāyāṁ devākyāṁ jāṭaḥ ||12||

———————————————————————————————————————

**jīva-gosvāmī (krama-sandarbhaḥ) : **sūtety-ādi navakam| nānāvatārāvatāriṣv api satsu mahā-purāṇa-prārambha eva śrī-śaunakādīnāṁ śrī-kṛṣṇaika-tātparyam idam | atra pūrvaṁ sāmānyato'smābhir ekānta-śreyastvena, sarva-śāstra-sāratvena, ātmasu prasāda-hetutvena ca yat pṛṣṭaṁ, tad etad evāsmākaṁ bhāti yat śrī-kṛṣṇasya līlā-varṇanam ity abhipretyāhuḥ—sūteti | **bhadraṁ ta** iti śrī-kṛṣṇa-līlā-praśna-sahodarautsukyenāśīrvādaḥ | **bhagavān **svayam evāvatārī sampūrṇaiśvaryādi-yuktaḥ | **sātvatāṁ** nuḍ-abhāve ārṣaḥ, yādavānām ity arthaḥ | **jāto** jagad-dṛśyo babhūva ||12|| [śrī-kṛṣṇa-sandarbhaḥ 64]

———————————————————————————————————————

**viśvanātha-cakravartī (sārārtha-darśiṇī) : **tac ca sādhana-sāraṁ śravaṇa-kīrtanādikaṁ śrī-kṛṣṇa-yaśo-viṣayakam eva vācayituṁ punaḥ pṛcchati | sūteti | bhadraṁ ta tiy autsukyenāśīrvādaḥ | santo bhaktā eva sva-vibhutvena vartante yasya sa sattvān viṣṇuḥ sa eva bhajanīyo yeṣām  iti bhaktāv iti sūtreṇān | sāttvatā vaiṣṇavās teṣāṁ patiḥ | nuḍ-abhāvas tv ārṣaḥ | kiṁ vā, sātiḥ sukhārthaḥ, sautro dhātur hetum any-anto’nupasargālimpa [pā. 3.1.138] iti sūtroktas tasmād vā svarūpa-nyāyena kvipi syāt | paramātmā sa sevatayāsty eṣām iti matupi sāntvatāḥ bhaktās teṣāṁ patir iti | vasudevasya devakyāṁ bhāryāyāṁ yasya cikīrṣayā | tac ca sva-yaśaḥ-khyāpanam eva tasyaiva na tu bhū-bhāra-haraṇādeś cikīrṣayā vastutaḥ siddhānta-siddha-śravaṇa-smaraṇārhāṇi kariṣyann iti kuntī-vākya-paryavasānāt ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tac ca sāraṁ śrī-kṛṣṇa-viṣayaka-śravana-kīrtanādy evety āha—sūteti | bhadraṁ ta ityotsukyādāśīrvādaḥ | sātvatām iti—sātiḥ sukhārthaḥ anupasargāl-limpavinda iti [pā. 3.1.138] sūtrokto hetumaṇṇyantaḥ, tasmād-vāsa-rūpa [pānini. 3.1.94] nyāyena kvipi sāt śrī-kṛṣṇaḥ, sa yeṣām  upāsyatayāsti te sātvanto bhaktās teṣāṁ patiḥ sa yasya cikīrṣayā jātaḥ ||12||

**...**

|| 1.1.13 ||

**tan naḥ śuṣrūṣamāṇānām arhasy aṅgānuvarṇitum ||**

**yasyāvatāro bhūtānāṁ kṣemāya ca bhavāya ca |**

**śrīdhara-svāmī (bhāvārtha-dīpikā) : aṅga** he sūta | **tan no’nuvarṇayitum arhasi** | sāmānyatas tāvad asyāvataro **bhūtānāṅkṣemāya** pālanāya | **bhavāya** samṛddhaye ||13||

———————————————————————————————————————

**jīva-gosvāmī (krama-sandarbhaḥ) : **sāmānyatas tāvat tasyāvatāra-mātraṁ **kṣemāya** ity-ādi ||13|| [śrī-kṛṣṇa-sandarbhaḥ 65]

———————————————————————————————————————

**viśvanātha-cakravartī (sārārtha-darśiṇī) : **tasya jijñāsayā kiṁ phalam ? iti cet, śrutvā ātmānaṁ kṛtārthīkariṣyāma ity āhuḥ—yasyeti sārdhais tribhiḥ | **yasyāvatāra** eva **kṣemāya** mokṣāya **bhavāya** bhūtyai sampattaye, kiṁ punaḥ sa ity arthaḥ ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atas tad anuvarṇitum arhasi, tac ca maṅgala-caritam eva | śravaṇa-smaranārhāṇi kariṣyan [bhā.pu. 1.8.35] iti kuntīvākya-paryavasānāt, bhū-bhāra-haraṇantvānuṣaṅgikam tad anugṛhitenāpi śakyaṁ kartuṁ, parāśareṇāneke yātudhānā dhruveṇa ca vināśitāḥ smaryante | tena śrutena kiṁ phalam iti cet? tenātmānaṁ kṛtārthī-kariṣyāma ity āha—yasyeti sādhair yos tribhiḥ | yasyāvatāra eva kṣemāya muktaye bhavāya sampattaye kiṁ punaḥ sa svayam iti tṛtīyaḥ ||13||

**...**

|| 1.1.14-16 ||

**āpannaḥ saṁsṛtiṁ ghorāṁ yan-nāma vivaśo gṛṇan |**

**tataḥ sadyo vimucyeta yad bibheti svayaṁ bhayam ||**

**yat-pāda-saṁśrayāḥ sūta munayaḥ praśamāyanāḥ |**

**sadyaḥ punanty upaspṛṣṭāḥ svardhuny-āpo’nusevayā ||**

**ko vā bhagavatas tasya puṇya-ślokeḍya-karmaṇaḥ |**

**śuddhi-kāmo na śṛṇuyād yaśaḥ kali-malāpaham ||**

**madhvācāryaḥ (bhāgavata-tātparyam) : **vivaśaḥ bahv-abhyāsāt | uktaṁ ca brahma-vaivarte—


    śārīrād vācikābhyāso vācikān mānaso bhavet |


    mānasād vivaśān mucyen nānyathā muktir iṣyate || iti ||14||

———————————————————————————————————————

**śrīdhara-svāmī (bhāvārtha-dīpikā) : **tat-prabhāvam anuvarṇayantas tad-yaśaḥ śravaṇautsukyam āviṣkurvanti—āpanna iti tribhiḥ | **saṁsṛtim āpannaḥ** prāptaḥ | **vivaśo**’pi **gṛṇan** | **tataḥ** saṁsṛteḥ | atra hetuḥ—**yad** yato nāmno **bhayam api svayaṁ bibheti** ||14|| 

kiṁ ca, yasya **pādaḥ saṁśrayo** yeṣām  ata eva **praśamo’yanaṁ** vartma āśrayo vā yeṣāṁ, te **munaya upaspṛṣṭāḥ** sannidhi-mātreṇa sevitāḥ **sadyaḥ punanti** | **svar dhunī** gaṅgā, tasyā āpas tu tat-pādān niḥsṛtā, na tu tatraiva tiṣṭhanti, atas tat-saṁbandhenaiva punantyo’py **anusevayā** punanti, na tu sadya iti munīnām utkarṣoktiḥ ||15|| 

puṇya-ślokair **īḍyāni** stavyāni **karmāṇi** yasya tasya **yaśaḥ** | **kali-malāpahaṁ** saṁsāra-duḥkhopaśanam ||16||

———————————————————————————————————————

**kaivalya-dīpikā :** **āpanna** iti | **gṛṇān** kīrtayan ||14|| [mu.pha. 8.26]

 ete hi ślokāḥ śuśrūṣor vacasā | **ślokaḥ** kīrtiḥ | **īḍyaṁ** stutyam ||16|| [mu.pha. 8.6]

———————————————————————————————————————

**sanātana gosvāmī : **(ha.bha.vi. 11.425) **saṁsṛtim āpannaḥ** prāptaḥ | **vivaśo’pi**, tataḥ saṁsṛteḥ **gṛṇann** eva **sadyo vimucyeta** iti jīvan-muktatoktā | atra hetuḥ—**yad** yato nāmno **bhayam api svayaṁ bibheti** ||14||

———————————————————————————————————————

**jīva-gosvāmī (krama-sandarbhaḥ) : vivaśo**’pi viśeṣeṇa parādhīnaḥ sann api | **yasya** śrī-kṛṣṇasya **nāma** tasya sarvāvatāritvād avatāra-nāmnām api tatraiva paryavasānāt | ata eva sākṣāt śrī-kṛṣṇād api tat-tan-nāma-pravṛtti-prakārāntareṇa śrūyate śrī-viṣṇu-purāṇe—tatra tv akhilānām eva bhagavan-nāmnāṁ kāraṇāny abhavan [vi.pu. 4.15.7] iti gadyam | tad idaṁ ca vāsudeva-dāmodara-govinda-keśavādi-nāma jñeyam ||14|| [śrī-kṛṣṇa-sandarbhaḥ 66]

**yasya** śrī-kṛṣṇasya **pādau** samyag **āśrayau** yeṣām  | ata eva **praśamāyanāḥ** | śamo bhagavan-niṣṭha-buddhitā, śamo man-niṣṭhatā buddheḥ [bhā.pu. 11.19.36] iti svayaṁ śrī-bhagavad-vākyāt sa eva prakṛṣṭaḥ śamaḥ praśamaḥ | sākṣāt-pūrṇa-bhagavac-chrī-kṛṣṇa-sambandhitvāt[^17] śrī-kṛṣṇa-līlākṛṣṭa-cittā ity arthaḥ | **munayaḥ** śrī-śukadevādayaḥ | [^18]**sadyaḥ punanti** sa-vāsana-pāpebhyaḥ śodhayanti | **svardhunī** gaṅgā | tasyā āpas tu—


    yo’sau nirañjano devaś cit-svarūpo janārdanaḥ |


    sa eva drava-rūpeṇa gaṅgāmbho nātra saṁśayaḥ || iti |

svayaṁ tathā-vidha-rūpāpi sākṣāc chrī-vāmana-deva-caraṇān niḥsṛtā **āpo’nusevayā** sākṣāt sevābhyāsenaiva tathā śodhayanti, na sannidhi-mātreṇa sevayā | tatra sākṣāt sevayāpi na sadya iti tasyā api śrī-kṛṣṇam āśritānām utkarṣāt tasyaivotkarṣaḥ | 

evam eva tatas tad-yaśaso’py ādhikyam agre varṇyate—tīrthaṁ cakre nṛponaṁ yad ajani yaduṣu svaḥ-sarit-pāda-śaucaṁ [bhā.pu. 10.90.47] iti | ṭīkā ca—itaḥ pūrvaṁ svaḥ-sarid eva sarvato’dhikaṁ tīrtham ity āsīd idānīṁ yaduṣu yad ajani jātaṁ tīrthaṁ śrī-kṛṣṇa-kīrti-rūpam etat svaḥ-sarid-rūpaṁ pāda-śaucaṁ tīrtham ūnam alpaṁ cakre ity eṣā ||15|| [śrī-kṛṣṇa-sandarbhaḥ 67] 

etasya daśama-skandha-padyasyaiva saṁvāditāṁ vyanakti—ko veti | **śuddhi-kāmo’pi**, yataḥ kali-yugasyāpi **malāpaham** ||16|| [śrī-kṛṣṇa-sandarbhaḥ 68]

———————————————————————————————————————

**viśvanātha-cakravartī (sārārtha-darśiṇī) :** tataḥ saṁsṛteḥ atra ghorām iti vivaśa iti sadya iti pada-trayeṇa ajāmilādayaḥ sūcitāḥ | yad yato nāmnaḥ ekasmād api svayaṁ bhayaṁ svayaṁ bhagavān itivan mūlabhūtaṁ bhayaṁ mahākāla eva bibheti kiṁ punar mṛtyur yamaś ca kim utatamāṁ yamadūtā iti bhāvaḥ | 

yat pādāv eva saṁśrityaiva vartamānāḥ sadya iti smṛta-mātra eva punanti avidyā-mālinyāni śodhayanti kiṁ punar dṛṣṭāḥ spṛṣṭāḥ sevitā veti vyākhyeyam | 


    yeṣāṁ saṁsmaraṇāt puṁsāṁ sadyaḥ śuddhyanti vai gṛhāḥ |


    kiṁ punar darśana-sparśa- pāda-śaucāsanādibhiḥ || [bhā.pu. 1.19.33] 

ity anenaivaikyārtha-prāpteḥ | svardhunyā āpa ity atrāpi tasyāḥ sakāśād dūra-deśaṁ nītā ity eva vyākhyeyam | muktis tvad-darśanād eva na jāne snāna-jaṁ phalam iti vākyārtha-virodhāt | kiṁ ca svardhunyā darśanād eva sādhūnāṁ ca smaraṇād api muktir iti | tad api sādhūnām evotkarṣo jñeyaḥ | tataś ca tās tat-pādān niḥsṛtā eva atas tat-sambandhena punanto’pi upa upari spṛṣṭāḥ satyaḥ punanti | nur vikalpe | sevayā praṇaty ādinā vā ādṛtā vā svardhuny āpa iti samāsānta-bhāvaḥ ārṣaḥ |

śuddha ātma-prasādaḥ yenātmā suprasīdatīti pūrvokteḥ | yaśaḥ brahma-rudrendrajayādikaṁ rāsa-krīḍādikaṁ cātrāsādhāraṇam eva ||14-16||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ghorāṁ saṁsṛtim āpanno'to vivaśo'jāmila-sadṛśo jano yan-nāma guṇān tataḥ saṁsṛteḥ sadyo vimucyeta, yadyata ekasmān-nāmaḥ svayaṁ bhayaṁ kālo vibheti kimuta tad-vibhūtir yamas tat kiṅkaro vā ||14|| \
 \
yad iti—yat-pāda-saṁśrayāḥ santaḥ sadyaḥ smṛtā eva punanty avidyā-kardamāt śodhayānti, yeṣāṁ saṁsmaraṇāt puṁsāṁ sadyaḥ śudhyanti vai gṛhāḥ [bhā.pu. 1.19.33] ity-ādeḥ, kiṁ punar upaspṛṣṭāḥ sevitāḥ? svardhunyāpas tu dūraṁ nītā anuṣevayā punanti, samāsānta-vidher anityatvād apratyayo na | vīkṣitā avagāḍhāś ca mokṣam ānandātiśayañ ca tāḥ kuryuḥ | muktis tad-darśanād eva na jāne snānajaṁ phalam ity ukteḥ | āpas tat-pādād-vinirgatā anuṣevādinā śodhayanti santas tu tatpāda-saṁśrayās tataḥ sadya iti tābhyas teṣām  utkarṣaḥ | prakṛṣṭaḥ śamo bhagavan-niṣṭhadhītva-lakṣaṇo yasmāt tādṛgayanam āśrayaṇaṁ yeṣāṁ te | śamo man-niṣṭhatā buddheḥ [bhā.pu. 11.19.36] iti tad ukteḥ ||15|| \
 \
ko veti-puṇya-ślokair nāradādyauḥ īḍyāni karmāṇi yasya tasya kṛṣṇasya bhagavataḥ yaśaḥ sādguṇya-khyāti-rūpaṁ pūtanā-vimokṣaṇādi bālacaritaṁ, śakrādi-vijayaṁ paugaṇḍa-caritaṁ, rāsa-vihārādi kaiśora-caritañ ca | śuddhi-kāmo'vidyā-vimārjanecchuḥ ||16||

**...**

|| 1.1.17 ||

**tasya karmāṇy udārāṇi parigītāni sūribhiḥ |**

**brūhi naḥ śraddadhānānāṁ līlayā dadhataḥ kalāḥ ||**

**śrīdhara-svāmī (bhāvārtha-dīpikā) : **praśnāntaram—tasyeti | udārāṇi mahānti viśva-sṛṣṭyādīni | sūribhir nāradādibhiḥ | kalā brahma-rudrādi-mūrtīḥ ||17||

———————————————————————————————————————

**jīva-gosvāmī (krama-sandarbhaḥ) : **yasmād evaṁ tasmāt—tasyeti | **udārāṇi** paramānanda-dātṝṇi janmādīni | svayaṁ paripūrṇasya līlayānyā api kalāḥ puruṣādi-lakṣaṇā dadhatas tat-tad-aṁśān apy ādāya tasyāvatīrṇasya sata ity arthaḥ ||17|| [śrī-kṛṣṇa-sandarbhaḥ 69]

———————————————————————————————————————

**viśvanātha-cakravartī (sārārtha-darśiṇī) : karmāṇy** avatārāntara-sādhāraṇāny asura-vadhādīni | **udārāṇi** bhaktābhīṣṭa-pradāni | **kalā** avatārān **dadhata** iti | vartamāna-kālena tad-avatārāṇāṁ nityatvaṁ tasya ca pūrṇatvam āyātam ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tasya pūrvokti-mahinnaḥ kṛṣṇasya karmāṇi viśva-sargādīni udārāṇi mahānti sūribhibramādyaiḥ kalā viriñcādi-vibhūtīriti caturthaḥ ||17||

**...**

|| 1.1.18 ||

**athākhyāhi harer dhīmann avatāra-kathāḥ śubhāḥ |**

**līlā vidadhataḥ svairam īśvarasyātma-māyayā ||**

**madhvācāryaḥ (bhāgavata-tātparyam) : **ātma-māyayā svarūpa-bhūtecchayā | 


    mahāmāyety avidyeti niyatir mohinīti ca |


    prakṛtir vyasanety eva tavecchānanta kathyate || iti skānde |

viṣṇu-saṁhitāyāṁ ca—


    icchā-śaktir jñāna-śaktiḥ kriyā-śaktir iti tridhā |


    śakti-śaktimatoś cāpi na bhedaḥ kaścaneṣyate || iti ||18||

———————————————————————————————————————

**śrīdhara-svāmī (bhāvārtha-dīpikā) : **atheti praśnāntare | **avatāra-kathāḥ** sthity-artham eva tat-tad-avasare ye matsyādy-avatārāḥ, tadīyāḥ kathāḥ | **svairaṁ** līlāḥ kurvataḥ | śri-kṛṣṇāvatāra-prayojana-praśnaiva tac-carita-praśno’pi jāta eveti jñātavyam ||18||

———————————————————————————————————————

**jīva-gosvāmī (krama-sandarbhaḥ) : **śrī kṛṣṇasya tāvan mukhyatvena kathaya | atha tad-anantaram ānuṣaṅgikatayaivety arthaḥ | **hareḥ** śrī-kṛṣṇasya prakaraṇa-balāt | **avatārāḥ** puruṣasya guṇāvatārā līlāvatārāś ca | teṣāṁ **kathā** līlāḥ sṛṣṭy-ādi-karma-rūpā bhū-bhāra-haraṇādi-rūpāś ca | **ātma-māyayā** nijecchā-rūpayā śaktyā—ātma-māyā tad-icchā syād guṇa-māyā jaḍātmikā iti mahā-saṁhitātaḥ ||18|| [śrī-kṛṣṇa-sandarbhaḥ 70]

———————————————————————————————————————

**viśvanātha-cakravartī (sārārtha-darśiṇī) : **śubhā amāyikīr vidadhata iti vartamāna kālena līlānāṁ nityatvam ātma-māyayā yogamāyayā ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atha tasya harer avatārāṇāṁ varāhādīnāṁ kathās tadaiśvarya-vijṛmbhaṇā ākhyāhi | **svairaṁ** svatantraṁ yathā syādevaṁ tat tad rūpair līlā bhūmy-uddharaṇādi-lakṣaṇā **dadhataḥ** prakaṭayataḥ | **ātma-māyayā** svecchayā | ātma-māyā tad-icchā syāt iti śabda-mahodadher iti pañcamaḥ ||18||

**...**

|| 1.1.19 ||

**vayaṁ tu na vitṛpyāma uttama-śloka-vikrame |**

**yac chṛṇvatāṁ rasa-jñānāṁ svādu svādu pade pade ||**

**śrīdhara-svāmī (bhāvārtha-dīpikā) : **atyautsukyena punar api tac-caritāny eva śrotum icchantas tatrātmanas tṛpty-abhāvam āvedayanti—vayaṁ tv iti | yoga-yāgādiṣu tṛptāḥ sma | udgacchati tamo yasmāt sa **uttamaḥ,** tathābhūtaḥ **śloko** yasya tasya **vikrame** tu **vi**śeṣeṇa na **tṛpyāmaḥ, **alam iti na manyāmahe | tatra hetuḥ—**yad** vikramaṁ **śṛṇvatām** | yad vā, anye tṛpyantu nāma | vayaṁ tu neti, tu-śabdasyānvayaḥ | 

ayam arthaḥ—tredhā hy alaṁ-buddhir bhavati udarādi-bharaṇena vā, rasājñānena vā, svāda-viśeṣābhāvād vā | tatra śṛṇvatām ity anena śrotrasyākāśatvād abharaṇam ity uktam | **rasa-jñānām** ity anena cājñānataḥ paśuvat tṛptir nirākṛtā | ikṣū-bhakṣaṇavad rasāntarābhāvena tṛptiṁ nirākāroti | **pade pade** prati-kṣaṇaṁ **svāduto’pi svādu** ||19||

———————————————————————————————————————

**kaivalya-dīpikā :** **vayaṁ** tv iti | **yad** u ye **vikramāḥ** | **svādu svādu** svādataḥ svādataḥ | ubhaya-supāṁ suluk pūrva-savarṇeti suluk | **pade pade** kṣaṇe kṣaṇe ||19|| [mu.pha. 8.7]

———————————————————————————————————————

**jīva-gosvāmī (krama-sandarbhaḥ) : **ṭīkāyām—ikṣu-bhakṣaṇavad iti | ikṣu-bhakṣaṇe yathā svāda-viśeṣābhāvo bhavati, tathātra nety arthaḥ | **bhagavad-vikrama**-mātre tu **na tṛpyāma** eva | tatrāpi tīrthaṁ cakre nṛponaṁ [bhā.pu. 10.90.47] ity-ādy-ukta-lakṣaṇasya sarvato’py uttamaślokasya vikrame viśeṣeṇa na tṛpyāmaḥ ||19|| [śrī-kṛṣṇa-sandarbhaḥ 71]

———————————————————————————————————————

**viśvanātha-cakravartī (sārārtha-darśiṇī) : uttamaḥ** sarva-śreṣṭhaḥ **śloko** yaśo yasya saḥ | yad vā, uttamaiḥ ślokyate kīrtyate iti | tasya **vikrame** tu viśeṣeṇa na **tṛpyāma,** alam iti na manyāmahe | tena yāga-yogādiṣu tṛptāḥ sma iti bhāvaḥ | **yad** vikramaṇaṁ **śṛṇvatām** | yad vā, anye tṛpyantu nāma, vayaṁ tu neti, tu-śabdasyānvayaḥ | 

ayam arthaḥ—tridhā hy alaṁ-buddhir bhavati | udarādi-bharaṇena vā, rasājñānena vā, svāda-viśeṣābhāvād vā | tatra śṛṇvatām ity anena śrotrasyākāśatvād vikramasya cāmūrtatvāt na bharaṇam | rasa-jñānām iti rasājñānena paśuvat tṛptir nirākṛtā | **pade pade** pratisupti-ṅantam eva prati-kṣaṇam eva **svāduto’pi svādv** iti carvitasya ikṣu-daṇḍāder iva na nīrasatvena heyatvaṁ pratyutātisvādutvena paramopādeyatvam iti ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **autsukyaṁ prakāśayatti—vayaṁ tv iti | udgatas tamo yeṣāṁ tair nāradādibhiḥ ślokyate kīrtyate iti tasya kṛṣṇasya vikrame **vayaṁ tu na tṛpyāmaḥ**, anye tṛpyantāṁ nāma tacchravaṇe'laṁbuddhiḥ na bhajāmaḥ | tatra hetuḥ—yād iti | tredhā hi tad-buddhiḥ, udarādi-pūrtyā, rasājñānena svādu-viśeṣābhāvena vā tatra **yac-chṛṇvatām **iti vikramasyāmūrtatvāttena śrotra-vivarasya pūrtir nety uktam | rasajñānām ity anena rasājñānāt paśuvat tṛptirnety uktam | pade pade pratisuptiṁ taṁ **svādusvādv **ity anena carvitekṣu-daṇḍāder iva svāda-viśeṣābhāvānnivṛttirnety uktam ||19||

**...**

|| 1.1.20 ||

**kṛtavān kila karmāṇi saha rāmeṇa keśavaḥ |**

**atimartyāni bhagavān gūḍhaḥ kapaṭa-mānuṣaḥ ||**

**śrīdhara-svāmī (bhāvārtha-dīpikā) : **ataḥ śrī-kṛṣṇa-caritāni kathayety āśayenāhuḥ—kṛtavān iti | **atimartyāni** martyān atikrāntāni govardhanoddharaṇādīni | manuṣyeṣv asambhāvitānīty arthaḥ ||20||

———————————————————————————————————————

**jīva-gosvāmī (kṛṣṇa-sandarbhaḥ) : **nanu kathaṁ vā mānuṣaḥ sann atimartyāni kṛtavān ? tatrāha—kapaṭa-mānuṣaḥ | pārthiva-deha-viśeṣa eva mānuṣa-śabdaḥ pratītiḥ, tasmāt kapaṭenaivāsau tathā bhātīty arthaḥ | vastutas tu narākṛter eva para-brahmatvenāsaty api prasiddha-mānuṣatve narākṛti-nara-līlātvena labdham aprasiddha-mānuṣatvam asty eva | tat punar aiśvaryāvyāghātakatvān na pratyākhyāyata iti bhāvaḥ | ata eva syamantakāharaṇe puruṣaṁ prākṛtaṁ matvā [bhā.pu. 10.53.22] ity anena jāmbavato’nyathā-jñāna-vyañjakena tasya prākṛtatvaṁ niṣidhya puruṣatvaṁ sthāpyate | evaṁ māyā-manuṣyasya vadasva vidvann [bhā.pu. 10.1.7] ity-ādiṣv api jñeyam | yasmāt kapaṭa-mānuṣas tasmād eva gūḍhaḥ svatas tu tad-rūpatayaiva bhagavān iti ||20|| [śrī-kṛṣṇa-sandarbhaḥ 72]

———————————————————————————————————————

**viśvanātha-cakravartī (sārārtha-darśiṇī) : **vikramam eva spaṣṭīkurvanti kṛtavān iti | atimartyāni narākṛti-para-brahmatvāt martyo’pi martyānatikrāntāni govardhanoddharaṇādīni tātkālika-manuṣyeṣv asambhāvitānīty arthaḥ | tad api gūḍhaḥ | tatra hetuḥ | kapaṭa-mānuṣaḥ kapaṭaṁ bhakta-hitārthaṁ brahma-veśādinā prārthana-lakṣaṇaṁ mānuṣeṣu prākṛteṣu jarāsandhādiṣu tathā yasya kapaṭaṁ prema-vilāsārthaṁ dharmopadeśādi-lakṣaṇaṁ mānuṣeṣu veṇu-nādākṛṣṭa-gopī-kuleṣv aprākṛteṣu yasya saḥ | gaḍv-āditvāt saptamyāḥ para-nipātaḥ | teṣāṁ teṣāṁ māyayā mohanāt | kapaṭī neśvaro bhavitum arhatīti pratyāyanād gūḍha ity arthaḥ ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vikramaṁ sphuṭayanti—kṛtavān iti | atimartyāni tadānīntanairmahāvalair api martyaiḥ kartum aśakyāni | gūṭo bhagavatvena boddhum aśakyaḥ, yataḥ kapaṭaṁ bhakta-hitārthaṁ vipra-veśādinā yācñādi-lakṣaṇaṁ mānuṣeṣu jarāsandhādiṣu yasya, saptamyāḥ paranipāto gaḍādityāt ||20||

**...**

|| 1.1.21 ||

**kalim āgatam ājñāya kṣetre’smin vaiṣṇave vayam |**

**āsīnā dīrgha-satreṇa kathāyāṁ sakṣaṇā hareḥ ||**

**śrīdhara-svāmī (bhāvārtha-dīpikā) : **nanu yājanādhyāpanādi-vyagrāṇāṁ kuta etac chravaṇāvakāśaḥ syād ata āhuḥ—kalim iti | kalim āgatṁ jñātvā tad-bhiyā viṣṇu-padaṁ gantu-kāmā dīrgha-satreṇa nimittenātra vaiṣṇave kṣetre āsīnāḥ | hareḥ kathāyāṁ sakṣaṇā labdhvāvasarāḥ ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu yājñikānāṁ yuṣmākam īdṛśaṁ kṛṣṇa-yaśaḥ-śravaṇautsukyam aticitraṁ satyam | samprati tv asmākaṁ yājñikatvaṁ prathā-mātram eva jātam iti jānīhīty āhuḥ kalim iti | sakṣaṇā labdhāvasarāḥ sotsavā vā ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu karmāsaktānāṁ vastac-chravaṇe katham avakāśaḥ? tatrāha—kalim iti | asmin kṣetre naimiśe sakṣaṇāḥ sāvasarāḥ sotsavāś ca, dīrgha-satrārambhas tv anya-kāraṇa-nivṛtyartha iti bhāvaḥ ||21||

**...**

**|| 1.1.22 ||**

**tvaṁ naḥ sandarśito dhātrā dustaraṁ nistitīrṣatām |**

**kaliṁ sattva-haraṁ puṁsāṁ karṇa-dhāra ivārṇavam ||**

**śrīdhara-svāmī (bhāvārtha-dīpikā) : **asmiṁś ca samaye tvad-darśanam īśvareṇaiva saṁpāditam ity abhinandanti—**tvam** iti | **kaliṁ** saṁsāraṁ nistartum icchatām | **arṇavaṁ titīrṣitāṁ karṇa-dhāro nāvika iva** ||22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : karṇadhāro** nāvikaḥ ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tvam iti—dhātrā hariṇā, karṇa-dhāro nāvikaḥ ||22||

**...**

|| 1.1.23 ||

**brūhi yogeśvare kṛṣṇe brahmaṇye dharma-varmaṇi |**

**svāṁ kāṣṭhām adhunopete dharmaḥ kaṁ śaraṇaṁ gataḥ ||**

**śrīdhara-svāmī (bhāvārtha-dīpikā) : **punaḥ praśnāntaram—brūhīti | dharmasya varmaṇi kavacavad rakṣake | svāṁ kāṣṭhāṁ maryādām | sva-sva-rūpam ity arthaḥ | asya cottaraṁ kṛṣṇe sva-dhāmopagate dharma-jñānādibhiḥ saha ity ayaṁ ślokaḥ ||23||

———————————————————————————————————————

**jīva-gosvāmī (krama-sandarbhaḥ) : **svāṁ kāṣṭhāṁ diśaṁ nija-nitya-dhāmety arthaḥ ||23||

———————————————————————————————————————

**viśvanātha-cakravartī (sārārtha-darśiṇī) : **dharmasya karmaṇi kavacavad rakṣake tatra hetuḥ | yogeśvara iti sāmarthyam | brahmaṇya iti dayālutvam | svāṁ kāṣṭhāṁ svīyāṁ sthitiṁ maryādām | sā ca svāvirbhāvāt sa-pāda-śata-varṣānte prāpañcika-jana-dṛṣṭy-aviṣayatā eva | kāṣṭhotkarṣe sthitau diśīti | maryādā dhāraṇā sthitir iti cāmaraḥ ||23||


    iti sārārtha-darśinyāṁ harṣiṇyāṁ bhakta-cetasām |


    prathame prathamo’dhyāyaḥ saṅgataḥ saṅgataḥ satām ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bruhīti—dharmasya varmaṇi tadvat-tadrakṣake, yogeśvara iti rakṣaṇe sāmarthyaṁ, brahmaṇya iti kāruṇikatvaṁ, kāṣṭhāṁ diśaṁ dhāmeti yaṣṭaś cety ebhiḥ kṛtsnaḥ śāstrārthaḥ pṛṣṭaḥ ||23||

iti śrīvaiṣṇavānandinyaṁ prathama-skandha-ṭippanyāṁ prathama'dhyāyaḥ ||1||

iti brahma-sūtra-bhāṣye śrīmad-bhāgavata-mahā-purāṇe

pāramahaṁsyāṁ saṁhitāyāṁ vaiyāsikyāṁ prathama-skandhe

naimiṣīyopākhyāne ṛṣi-praśno nāma

prathamo’dhyāyaḥ

|| 1.1 ||

**...**

 

(1.2)


## atha dvitīyo’dhyāyaḥ


### sūta-prativacanam, bhagavat-kathāyāḥ śravaṇa-kīrtanayorniḥ-śreyaskaratvaṁ bhagavad-bhakter māhātmya-varṇanaṁ ca |

|| 1.2.1 ||

**vyāsa uvāca—**

**iti sampraśna-saṁhṛṣṭo viprāṇāṁ raumaharśaṇiḥ |**

**pratipūjya vacas teśāṁ pravaktum upacakrame ||**

**śrīdhara-svāmī (bhāvārtha-dīpikā) :** 

tad evaṁ prathame’dhyāye ṣaṭ praśnā munibhiḥ kṛtāḥ |

dvitīye tūttaraṁ sūtaś caturṇām āha teṣv atha ||

viprāṇām ity evaṁ-bhūtaiḥ samyak praśnaiḥ hṛṣṭo romaharṣaṇasya putra ugraśravās **teṣāṁ vacaḥ pratipūjya** sat-kṛtya **pravaktum upacakrame** uprakrāntavān ||1||

———————————————————————————————————————

**jīva-gosvāmī (krama-sandarbhaḥ) : **[cūrṇikāyāṁ] ṭīkāyāṁ—ṣaṭ-praśnāḥ | tatra tatrāñjasā [bhā.pu. 1.1.9] ity-ādinā, sūta jānāsi [bhā.pu. 1.1.12] ity-ādinā, ko vā [bhā.pu. 1.1.16] ity-ādy-antena kṛṣṇāvatāra-prayojana-kṛṣṇa-caritayoḥ praśnau, vayaṁ tu [bhā.pu. 1.1.19] ity-ādi dvayam, sūta jānāsi [bhā.pu. 1.1.12] ity etat-praśnasyaivānuvādaḥ | tatrobhayatraivottaram, bhāvayatv eṣa sattvena [bhā.pu. 1.2.34] iti loka-pālanaṁ hi tac-caritram api | evam eva hi prathamādhyāye ṭīkā-pratijñātāḥ ṣaṭ-praśnā upapadyante | tatra dvitīye’dhyāye catvāry uttarāṇi | caturthasya tat-praśnottarasya tatrānyatrādarśanāt | tasya karmāṇi [bhā.pu. 1.1.17] ity-ādinā viśva-sṛṣṭy-āḍi-līlā-praśnaḥ, tasyottaram | sa evedaṁ sasarjāgre [bhā.pu. 1.2.30] ity-ādinā, athākhyāhi [bhā.pu. 1.1.18] ity-ādināvatāra-kathā-praśnaḥ, tasyottaraṁ tṛtīyo’dhyāyaḥ | brūhi yogeśvare [bhā.pu. 1.1.23] ity-ādinā dharmāśraya-praśnasyottaram—kṛṣṇe svadhāmopagate [bhā.pu. 1.3.43] ity-ādyaṁ tṛtīyādhyāya-padyam eva ||1||

———————————————————————————————————————

**viśvanātha-cakravartī (sārārtha-darśiṇī) :**

dvitīye tv abhidheyā śrī-bhaktiḥ premā prayojanam |

viṣayo bhagavān atrety artha-traya-nirūpaṇam ||

romaharṣaṇasya putra ugraśravāḥ ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :** 

dvitīye bhagvad-bhaktiḥ premā tasyāḥ prayojanam | \
bhagavān devakīputro viṣayaś ca nigadyate || \


iti pūrva-darśitaiḥ praśnaiḥ saṁhṛsṭaḥ roma-harṣaṇasya putro roma-harṣa-ṇirugraśravāḥ, prati-pūjya saṁślāghya pravaktum apacakrame ārebhe ||1||

 **...**

|| 1.2.2 ||

**sūta uvāca—**

**yaṁ pravrajantam anupetam apeta-kṛtyaṁ**

**dvaipāyano viraha-kātara ājuhāva |**

**putreti tan-mayatayā taravo’bhinedus**

**taṁ sarva-bhūta-hṛdayaṁ munim ānato’smi ||**

**madhvācāryaḥ (bhāgavata-tātparyam) : **anupetaṁ dehādibhiḥ anabhimānāt | akātaraḥ kātaravad adarśayat | uktaṁ ca skānde—


    nitya-tṛptaḥ parānando yo’vyayaḥ parameśvaraḥ |


    yasya putra-phalaṁ naiva yaj jātaṁ jagad īdṛśam ||


    yad adhīna-śriyo’pāṅgād brahma-rudrādi-saṁsthitiḥ |


    sa putrārthaṁ tapas tepe vyāso rudrasya ceśvaraḥ ||


    kātaryaṁ darśayāmāsa viyoge laukikaṁ hariḥ |


    kutaḥ kātaratā tasya nityānanda-mahodadheḥ || iti |


    īśann api hi lokasya sarvasya jagato hariḥ |


    karmāṇi kurute viṣṇuḥ kīnāśa iva durbalaḥ || iti codyoge |


    ahaṅkārātmako rudraḥ śuko dvaipāyanātmajaḥ iti skānde ||2||

———————————————————————————————————————

**śrīdhara-svāmī (bhāvārtha-dīpikā) : **pravacanasyopakramo nāma gurudevatā-namaskāra iti | tam āha—yam iti tribhiḥ | tatra sva-guroḥ śukasyaiśvaryaṁ tac-caritenaiva dyotayann āha—yam iti | yaṁ pravrajantaṁ saṁnyasya gacchantam | anupetaṁ mām upanayasvety anupanayārtham upasannam[^19] | yad vā kenāpy anupetam ananugatam | ekākinam ity arthaḥ | tatra hetuḥ—apeta-kṛtya kṛtya-śūnyaṁ karma-mārge’pravartamānaṁ naiṣṭikatvāt | dvaipāyano vyāso virahāt kātaro bhītaḥ san putrā3 iti plutenājuhāvāhvatavān | dūrād āhvane plute saty api sandhir ārṣaḥ | tadā tan-mayatayā śuka-rūpatayā taravo’abhineduḥ pratyuttaram uktavantaḥ | pituḥ snehānubandha-parihārāya yo vṛkṣa-rūpeṇottaraṁ dattavān ity arthaḥ | taṁ munim ānato’smi | tan-mayatvopapādanāya viśeṣaṇam | sarva-bhūtānāṁ hṛn manaḥ ayate yoga-balena praviśatīti sarva-bhūta-hṛdayas tam ||2||

———————————————————————————————————————

**jīva-gosvāmī (krama-sandarbhaḥ) : **athopakrame sva-guruṁ namaskurvan tat-sādguṇyaṁ smarati dvābhyām | tatra yam ity atra tan-mayatayā iti tac-chabdena tat-tādātmyāpannaḥ paramātocyate | sa hi tadānīṁ dhyānāveśena prāpta-sarvāntaryāmi-tādātmyaḥ—dṛṣṭvānuyāntaṁ [bhā.pu. 1.4.5] ity-ādi vakṣyamāṇatvāt | yata eva tasya tad-uttara-dānānusandhāna-rāhitye sati tat-pakṣapātenāntaryāmiṇaiva svayaṁ tarūṇām api dvārā tad-uttaraṁ dattam iti | yad vā, na kevalaṁ sarvātma-brahma-niṣṭhatvān nirapekṣe’pi tasmin pitaiva snigdho jātaḥ | api tu taravo’pi jātā ity āha—tan-mayatayā, tadvat sneha-mayatayā taravo’pi abhi tad-ābhimukhyena neduḥ, kim utānye jīvā ity arthaḥ | etac ca tat-prabhāvād eva jñeyam ata eva sarva-bhūtānāṁ hṛdayaṁ yasmin tam | anapetam iti citsukha-pāṭhāntaram ||2||

———————————————————————————————————————

**viśvanātha-cakravartī (sārārtha-darśiṇī) : **atraivaṁ sutasya parāmarśaḥ | etat praśnasyottaraṁ sarva-śāstra-sāraṁ kim api vastv ahaṁ bravīmi | tena ced eṣām ātmā na prasīdet tarhi kiṁ bhaviṣyati yenātmā suprasīdatīty uktatvāt | tataś ca sāreṣv api madhye yasyātma-prasādakatvaṁ bhavyair nirūpitaṁ so’nveṣaṇīyaḥ | tatrāpi keṣāṁcin mate sāṅkhyasyaiva keṣāṁcin mīmāṁsādeḥ keṣāñcid upaniṣadām eva keṣāñcit tad-artha-tātparya-nirṇāyakāṇāṁ vedānta-sūtrāṇām evātma-prasādakatvam asti yadyapi, tad api na tat pratyetavyam | teṣām  api mukhyasya tat-tat-sarva-mata-viduṣo’pi kṛta-vedānta-sūtrasya śrī-kṛṣṇa-dvaipāyanasyāpi cittāprasāda-dṛṣṭeḥ | tataś ca yadāvirbhāvena tasyāpi ātmā prasīdati sma | parīkṣin-mahā-sadasi tasthūṣām eva teṣāṁ sarva-sāra-vādināṁ mahā-jyotiṣām agra eva parīkṣayottīrṇaṁ śuddhaṁ jāmbunadam ivātma-prasādakatve nirvivādam eva yat sthiraṁ vyarājata, tad eva śrī-bhāgavataṁ mama vaktavyam abhūd iti | tatas tad-vaktāraṁ śrī-śukadevaṁ śaraṇaṁ yāmīti taṁ praṇamati | yam iti | pravrajantaṁ saṁnyasya gacchantam | anupetaṁ nikaṭam apy aprāptam | apeta-kṛtyam upanayanādi-rahitam | he putreti plutenājuhāva | na kevalaṁ parama-nirapekṣe’pi tasmiṁs tat-pitaiva snigdho’bhūt |

api tu—


    yenārcito haris tena tarpitāni jaganty api |


    rajyanti jantavas tatra jangamāḥ sthāvarā api ||

iti pādmoktes taravo’pīty āha | tanmayatayā śuka-mayatayā taravo’pi ābhimukhyena hetunā he putreti pratidhvani-miṣeṇa vyāsavad ājuhuvuḥ | yo hi yasminn āsajjati sa tanmaya ucyate | yathā strī-mayaḥ kāmuka iti | tataś ca sarveṣāṁ bhūtānāṁ hṛdayaṁ mano yasmiṁs tam | tena sarva-manohare bhagavad-vigrahe iva tasmin sneho’yaṁ na prākṛta-moha iti | vyāsasyāpy aviveko’yam iti doṣaḥ parāhataḥ |

yad vā, tadā tanmayatayā śuka-rūpatayā taravo’bhineduḥ pratidhvani-miṣeṇa he putreti pratyuttaraṁ daduḥ | yadi tavāhaṁ putras tadā tvam api me putra ity ata kasya ke pitṛ-putrādyā moha eva hi kāraṇam | iti tattvam avijñāya kim iti muhyasīti vyañjayāmāsuḥ | tanmayatvopapādanāya viśeṣaṇaṁ sarva-bhūtānāṁ hṛt manaḥ ayate yoga-balena praviśatīti sarva-bhūta-hṛdayas taṁ tena sa eva mamāpy antaḥ praviśya man-mukhyenaiva śrī-bhāgavataṁ vadatu | yo hi jaḍān api vṛkṣān praviśya pratyuttareṇa pitaram api samādadhau | sa eva cetanaṁ māṁ praviśya śrī-bhāgavatenaiva eṣāṁ śrotṝṇām ātmanaḥ prasādayatv iti pravacana-kāle śrī-bhāgavatasya vaktānyo’pi dhyāyed iti vidhiś ca sūcitaḥ ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ete śaunakādayaḥ svātmajijñāsavaḥ prāgāsan | niṣkāmair dharmair viśuddha-hṛdām eṣāṁ taj-jñāna-sampat pareśa-jñānopāya-bhūtābhavad eva, tad etān prati pareśasya svarūpa-guṇa-vibhūti-līlā-yāthātmya-nirūpakaṁ śrī-bhāgavatam eva vakṣyāmīti tad-vaktāraṁ sva-guruṁ śrī-śukaṁ tad-devatāś ca praṇamiti pravacanopakramaṁ tan-namaskāraṁ śikṣayan | tatra guru-namaskāram āha—dvābhyāṁ—taṁ muniṁ śrī-śukamānato'smi | kīdṛśam ity apekṣya viśinaṣṭi—pravrajantaṁ sannyasya gacchantaṁ, anupetaṁ sannidhim aprāptam, apeta-kṛtyaṁ tyaktoktakarmāṇaṁ, he putreti plutena dvaipāyana ājuhāvākāritavān | kīdṛśaḥ? viraha-kātaraḥ śrī-bhāgavatādhyayana-yogyaḥ kvāyaṁ gacched iti tad-viccheda-vyākulaḥ | ayam asya bhagavat-sambandhāt premāveśa eva, na tu prākṛto mohaḥ | na kevalaṁ pitaiva tatra snigdho'bhūd api taravo'pi tanmayatayā śukāviṣṭahṛttayā hetunābhinedurābhimukhyena putreti pratidhvani-miṣeṇājuhuvuḥ | hari-bhakte hi sarve snihyanti, yenārcito haris tena tarpitāni jaganty api | rajyanti jantavas tatra sthāvarā jaṅgamā api iti pādmāt | etadāha—sarveṣām bhūtānāṁ hṛdayaṁ yatra tam iti | svātma-samādhi-siddhaye tena tad-bhakter anuṣṭhānāt pituḥ prasādena śuddhāyās tasyās tatra saṅkramāc ca | yad vā—samādhi-sākṣātkṛtasya svātmanaḥ satya-saṅkalpatva-guṇodayena putreti pratidhvani-miṣais tarubhir uttara-dānam iti śukasya tasya mahimātiśayo darśitaḥ ||2||

 **...**

|| 1.2.3 ||

**yaḥ svānubhāvam akhila-śruti-sāram ekam**

**adhyātma-dīpam atititīrṣatāṁ tamo’ndham |**

**saṁsāriṇāṁ karuṇayāha purāṇa-guhyaṁ**

**taṁ vyāsa-sūnum upayāmi guruṁ munīnām ||**

**madhvācāryaḥ (bhāgavata-tātparyam) : **svānubhāvaṁ brahma ||3||

———————————————————————————————————————

**śrīdhara-svāmī (bhāvārtha-dīpikā) : **tat-kṛpālutāṁ darśayann āha—ya iti | andhaṁ gāḍhaṁ tamaḥ saṁsārākhyam atitartum icchatām | purāṇānāṁ madhye guhyaṁ gopyam | tatra hetutvena catvāri viśeṣaṇāni | svo nijo’sādhāraṇo’nubhāvaḥ prabhāvo yasya tat-svānubhāvam | akhila-śāstra-śrutīnāṁ sāram | ekam advitīyam | anupamam ity arthaḥ | ātmānaṁ kārya-kāraṇa-saṅghātam adhikṛtya vartamānam ātma-tattvam adhyātmaṁ tasya dīpaṁ sākṣāt prakāśakam | upayāmi śaraṇaṁ vrajāmi ||3||

———————————————————————————————————————

**jīva-gosvāmī (krama-sandarbhaḥ) : **ato ya evaṁ sākṣāc chrī-kṛṣṇa-dvaipāyane’pi sva-pitary ānusandhāna-rahita āsīt, sa eva śrī-bhagaval-līlā-varṇana-maya-śrīmad-bhāgavata-nāmaitad-granthāveśenedṛśo’pi jāta ity āha—ya iti | tad etac chrī-sūtasya śāstropakramāya śrī-guru-prasatti-rūpaṁ vākyam, sva-sukha-nibhṛta- [bhā.pu. 12.12.69] ity-ādinā tad-upasaṁhārāya tad-rūpeṇa vākyenaivkīkṛtya vyākhyāyate | yaḥ khalu— 


    hitvā sva-śiṣyān pailādīn bhagavān bādarāyaṇaḥ |


    mahyaṁ putrāya śāntāya paraṁ guhyam idaṁ jagau || [bhā.pu. 9.22.22-3]

ity anusāreṇa purāṇa-guhyam idaṁ śrīmad-bhāgavatākhyam āha—girā prakāśayāmāsa, taṁ tatrābhavad bhagavān vyāsa-putraḥ [bhā.pu. 1.19.25] ity asya pūrvottara-padya-praghaṭṭakānusāreṇāsādhāraṇa-prabhāvam | munīnāṁ gurum upayāmi śaraṇam āśraye | kīdṛśaṁ tat [purāṇa-guhyam] ? tatrāha—kiṁ vāparair īśvaraḥ [bhā.pu. 1.1.2] ity ādyānusāreṇāsdhāraṇa-prabhāvam | punaḥ kīdṛśaṁ tat ? tatrāha—nigama-kalpa-taror galitaṁ [bhā.pu. 1.1.3] ity ādy-anusāreṇākhila-śruti-sāram | punaḥ kīdṛśam ? tatrāha—nimnagānāṁ yathā gaṅgā [bhā.pu. 12.13.16] ity ādy-anusāreṇa purāṇānāṁ mukhyam | punaḥ kīdṛśam ? tatrāha—sva-sukha-nibhṛta-cetāḥ [bhā.pu. 12.12.69] ity ādy-anusāreṇātmānaṁ sva-cittam adhikṛtya vartate, yat parama-rahasyam ajita-rucira-līlākhyaṁ tattvam | tasya dīpaṁ prakāśakaṁ [adhyātma-dīpam] |

nanv evaṁ cet kathaṁ tarhi prākāśayata ? tatrāha—andhaṁ karaṇaṁ yat tamaḥ sarvāvarakam ajñānam, tat tarītum icchatāṁ saṁsāriṇāṁ karuṇayā teṣu yat kāruṇyam, tad-vaśatayety arthaḥ | yadyapy ajita rucira līlā-rasa-svarūpaṁ rahasyaṁ na te jānanti, tathāpi tat-paryanta-prakāśakaṁ tat prakāśayāmāsety aho karuṇāyā garimā dṛśyatām iti bhāvaḥ | seyaṁ ca tasya karuṇā tal-līlānubhavena tat-svabhāva-lābhāj jātā | kevalātmārāmatve—


    bhajato’pi na vai kecit bhajanty abhajataḥ kutaḥ ?


    ātmārāmā hy āptakāmā akṛtajñā gurudruhaḥ || [bhā.pu. 10.32.19]

iti śrī-bhagavad-vākya-virodhād asau na syād eveti ca ||3||

———————————————————————————————————————

**viśvanātha-cakravartī (sārārtha-darśiṇī) : **asminn arthe tasya kṛpālutvam eva hetur asty eva ity āha ya iti | saṁsāriṇāṁ karuṇayāheti | na kevalam ayaṁ parīkṣid eva tārayitavyaṁ kintv agre’pi janiṣyamāṇāḥ saṁsāriṇo’nenaiva tarantv iti | tadaiva sarvānarvācīnān sasmāraiveti bhāvaḥ | andhaṁ gāḍhaṁ tamo’vidyām atiśayena sukhenaiva tarītum icchatām | ātmani adhiṣṭhitāni tattvāni mahad-ādīni teṣāṁ dīpaṁ prakāśakam iti mumukṣūṇām avidyā-kṣayo’nusaṁhitaṁ phalam uktam | śuddha-bhaktānāṁ tu akhilānāṁ śrutīnām upaniṣadāṁ sāraṁ śleṣeṇa śrutīnāṁ śravaṇānāṁ śrotrendriyasya āsvādyānāṁ sāram iti | ataḥ pūrvoktaṁ nigama-kalpa-taru-phalatvam evāsya sūcitam | ata eva svaḥ svata evānubhāvaḥ rasotkarṣa-prabhāva-jñāpako yasya taṁ svasukha-nibhṛta-cetā [bhā.pu. 12.12.69] ity atra ajita-rucira-līlā kṛṣṇā-sāra iti harer guṇākṣipta-matir vyākhyānaṁ yad adhītavān [bhā.pu. 1.7.11] ity-ādibhyaḥ | 

yad vā, svasyānubhāvaḥ prabhāvo yasmāt tat | tad-vyākhyānād eva śukasya sarva-munibhyo’py utkarṣo’bhūd iti bhāvaḥ | ekam anupamam advitīyam ity arthaḥ | munīnāṁ parīkṣit-sabhopaviṣṭānāṁ nārada-vyāsādīnām apīdam aśruta-caram iva jātam iti tān api śrī-śukadeva upadideśa deśyam iti sandarbhaḥ ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sva-guroḥ kṛpālutvaṁ vadan praṇamati—ya iti | taṁ vyāsa-sūnu-maham upaṣāmi śaraṇaṁ karomi | kīdṛśaṁ? munīnāṁ guruṁ sabhā-sthitānāṁ śrī-nārada-parāśara-vyāsādīnāṁ svara-mādhuryeṇa nairapekṣya-vyākhyānena ca purāṇaṁ tad apūrvam ivābhṛditi teṣām  api tad upadeśakatvam ity arthaḥ | yaḥ karuṇayā saṁsāriṇāṁ purana-guhyam idam āheti parīkṣitaṁ nimittvaṁ kṛttvā bhaviṣyatāṁ prāṇinām udidhīrṣābhūd iti kṛpālutvaṁ | purāṇaṁ kīdṛk? svo'sādhāraṇaḥ śuśrūṣatāṁ hṛdi sadyo bhagavad-vaśyatā-lakṣaṇo'nubhāvo yasya | yad vā, svasya śukasyānubhāvaḥ prabhāvo yatas tat yad-vyākhyātṛtayā tasya sarvato mahimātiśayaḥ, ekaṁ sarva-śāstra-mukhyaṁ, yato'khileti | adhyātmamātmani harau jīve ca ye viśeṣā dharmās teṣāṁ dīpaṁ saṁprakāśaṁ | saṁsāriṇāṁ kīdṛśām ity āha—andhaṁ gāḍhaṁ tamo'vidyā tad atititīrṣatāma-nāyāsena tarītum icchatām ||3||

 **...**

|| 1.2.4 ||

**nārāyaṇaṁ namaskṛtya naraṁ caiva narottamam |**

**devīṁ sarasvatīṁ vyāsaṁ tato jayam udīrayet ||**

**śrīdhara-svāmī (bhāvārtha-dīpikā) : **jayaty anena saṁsāram iti jayo granthas tam udīrayed iti svayaṁ tathodīrayann anyān paurāṇikān upaśikṣayati ||4||

———————————————————————————————————————

**jīva-gosvāmī (krama-sandarbhaḥ) : **nārāyaṇam iti | atra śāstrasyāsya **nara-nārāyaṇāv **adhiṣṭhātṛ-devate nirdiṣṭe | **ca**-kārāc chrī-kṛṣṇo’sya devatā | **sarasvatī** śaktiḥ | **ca**-kārād vyāsa ṛṣiḥ | "vyāsam" iti pāṭhe spaṣṭa eva | bījaṁ tu praṇava eva jñeyaḥ—oṁ naimiṣe [bhā.pu. 1.1.4] ity uktatvāt | chando’tra gāyatrī jñeyaḥ—dhīmahi [bhā.pu. 1.1.1] ity uktatvena tayaivārabdhatvāt | tasmāt te namasyā iti bhāvaḥ ||4||

———————————————————————————————————————

**viśvanātha-cakravartī (sārārtha-darśiṇī) : **guruṁ natvā devatādīn praṇamati—**nārāyaṇam** iti | deśādhikāritvena **nara-nārāyaṇāv** asyādhiṣṭhātṛ-devate nirdiṣṭe | **narottamam** iti puruṣottamaḥ śrī-kṛṣṇo’sya devatā | **sarasvatī** śaktiḥ | ca-kārād **vyāsa** ṛṣiḥ | "vyāsam" iti pāṭhe spaṣṭa eva | bījaṁ tu praṇava eva jñeyaḥ | chando’tra prādhānyena gāyatry eva jñeyā, tayaivārabdhatvāt | tān namaskṛtya | **jaya** iti kriyā-padam ākṣepa-labdhaṁ śrī-kṛṣṇa-sambodhanakam | **udīrayed** iti svayaṁ tathodīrayann anyān api paurāṇikān upaśikṣayati | jayaty anena saṁsāram iti jayograsthas tam iti vā tatra ktvā-pratyayanaivānantarye siddhe tata iti kartṛ-viśeṣaṇam | kta-pratyayāntaṁ jñeyam iti kecit ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **devatāḥ praṇamati—**nārāyaṇaṁ naraṁ** ca khaṇḍa-pālakaṁ, **narottamaṁ** puruṣottamaṁ śrī-kṛṣṇaṁ śāstra-pratipādyaṁ | **sarasvatīṁ devīṁ** keśavasya priyām iti skānde tat-stotrāt preyasīṁ tac-chaktiṁ jñāna-dātrīṁ | **vyāsaṁ** pārāśaryaṁ śāstra-rṣiṁ ca **namaskṛtya** jayaty avidyā mananeneti nirukter **jayaṁ** grantham **udīrayet** uccārayed iti svayaṁ tathoccārayann anyān śikṣayati | tanoty artha-cāturyam iti **tato** vaktā tani-mṛṅbhyāṁ kicca iti kartari tan ||4||

 **...**

|| 1.2.5 ||

**munayaḥ sādhu pṛṣṭo’haṁ bhavadbhir loka-maṅgalam |**

**yat kṛtaḥ kṛṣṇa-sampraśno yenātmā suprasīdati ||**

**śrīdhara-svāmī (bhāvārtha-dīpikā) : **teṣāṁ vacaḥ pratipūjyeti yad uktaṁ tat pratipūjanaṁ karoti | he **munayaḥ** ! **sādhu** yathā bhavati tathā’**haṁ pṛṣṭaḥ** | yato **lokānāṁ maṅgalam** etat | **yad** yataḥ **kṛṣṇa**-viṣayaḥ **saṁpraśnaḥ kṛtaḥ** | sarva-śāstrārtha-sāroddhāra-praśnasyāpi kṛṣṇe paryavasānād evam uktam ||5||

———————————————————————————————————————

**jīva-gosvāmī (krama-sandarbhaḥ) : **iti sampraśna-saṁhṛṣṭaḥ [bhā.pu. 1.2.1] ity-ādy-anantaraṁ nārāyaṇaṁ namaskṛtya [bhā.pu. 1.2.2] ity-ādy-ante purāṇam upakramyaivāha—-munaya iti | ṭīkā ca—teṣāṁ vacaḥ pratipūjyeti yad uktaṁ tat pratipūjanaṁ karoti | he munayaḥ ! sādhu yathā bhavati tathāhaṁ pṛṣṭaḥ | ity-ādikā | 

**yad** iti | atra evottareṣv api padyeṣu adhokṣaja-vāsudeva-sātvatāṁ-pati-kṛṣṇa-śabdās tat-prādhānya-vivakṣayaiva paṭhitāḥ | atra śreyaḥ-praśnasyāpy uttaraṁ loka-maṅgalam ity anenaiva tāvad uktaṁ bhavati | tathātma-suprasāda-hetoś ca yenātmā bhavati | tathātma-suprasāda-hetoś ca yenātmā suprasīdati ity anena | samprasīdatīty atra sam iti kvacit pāṭhaḥ ||5||

———————————————————————————————————————

**viśvanātha-cakravartī (sārārtha-darśiṇī) : **teṣāṁ vacaḥ pratipūjyeti yad uktaṁ tat prati-pūjanaṁ karoti | he munayaḥ, sādhu yathā bhavati tathā’haṁ pṛṣṭaḥ | yato lokānāṁ maṅgalam etat | yad yataḥ kṛṣṇa-viṣayaḥ saṁpraśnaḥ kṛtaḥ | sarva-śāstrārtha-sāroddhāra-praśnasyāpi kṛṣṇe paryavasānād evam uktam ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **prati-pūjyety uktaṁ, tad-vacaḥ prati-pūjanaṁ karoti—munaya iti | bhavadbhiḥ sādhvahaṁ pṛṣṭaḥ, yato loka-maṅgalam etat yataḥ kṛṣṇa-viṣayako bhavatāṁ praśnaḥ, ātmā buddhiḥ ||5||

 **...**

|| 1.2.6 ||

**sa vai puṁsāṁ paro dharmo yato bhaktir adhokṣaje |**

**ahaituky apratihatā yayātmā suprasīdati ||**

**śrīdhara-svāmī (bhāvārtha-dīpikā) : **tatra yat prathamaṁ pṛṣṭaṁ sarva-śāstra-sāram aikāntikaṁ śreyo brūhīti tatrottaram | sa vai puṁsām iti | ayam arthaḥ—dharmo dvi-vidhaḥ | pravṛtti-lakṣaṇo nivṛtti-lakṣaṇaś ca | tatra yaḥ svargādy-arthaḥ pravṛtti-lakṣaṇaḥ so’paraḥ | yatas tu dharma-cchravaṇādarādi-lakṣaṇā bhaktir bhavati sa paro dharmaḥ sa evaikāntikaṁ śreya iti | kathaṁbhūtā | ahaitukī hetuḥ phalānusandhānaṁ tad-rahitā | apratihatā vighnair anabhibhūtā ||6||

———————————————————————————————————————

**jīva-gosvāmī (krama-sandarbhaḥ) : **tad evaṁ sarva-śāstra-sārasya śrī-kṛṣṇākhya-svayaṁ-bhagavad-āvirbhāva-praśna-lakṣita-tad-bhakti-lakṣaṇasya śreyasaḥ parama-sarvottamatvaṁ bodhayituṁ bhagavad-āvirbhāva-mātrasya bhakteḥ sarvottama-śreyastvam āha—sa vai ity-ādinā ato vai kavaya ity antena granthena |

yato dharmād adhokṣaje bhaktis tat-kathā-śravaṇādiṣu rucir bhavati | dharmaḥ svanuṣṭhita [bhā.pu. 1.2.8] ity-ādau vyatirekeṇa darśayiṣyamāṇatvāt | sa vai sa eva | svanuṣṭhitasya dharmasya saṁsiddhir hari-toṣaṇaṁ [bhā.pu. 1.2.13] iti vakṣyamāṇa-rītyā tat-santoṣārtham eva kṛto dharmaḥ paraḥ sarvataḥ śreṣṭhaḥ na nivṛtti-mātra-lakṣaṇo’pi, vaimukhyāviśeṣāt | tathā ca śrī-nārada-vākyam—naiṣkarmyam apy acyuta-bhāva-varjitam ity-ādau, kutaḥ punaḥ śaśvad abhadram īśvare na cārpitaṁ karma yad apy akāraṇam [bhā.pu. 1.5.12] iti | ato vakṣyate ataḥ pumbhir [bhā.pu. 1.2.13] ity-ādi | tataḥ sa evaikāntikaṁ śreyaḥ ity arthaḥ | anena bhaktes tādṛśa-dharmato’pi atiriktatvam | tasyāḥ bhakteḥ svarūpa-guṇam āha, svata eva sukha-rūpatvād ahaitukī phalāntarānusandhāna-rahitā | apratihatā tad-upari-sukhada-padārthāntarābhāvāt kenāpi vyavadhātum aśakyā ca | jātāyāṁ ca tasyāṁ ruci-lakṣaṇāyāṁ bhaktyā tayaiva śravaṇādi-lakṣaṇo bhaki-yogaḥ pravartitaḥ syāt ||6||

———————————————————————————————————————

**viśvanātha-cakravartī (sārārtha-darśiṇī) : **sarva-śāstra-sāram aikāntikaṁ śreyo brūhīti praśna-dvayasyottaram āha—sa vai puṁsāṁ puṁ-mātrāṇām eva dharmaḥ paraḥ paramaḥ śrava-kīrtanādi-lakṣaṇaḥ | yad uktaṁ—


    etāvān eva loke’smin puṁsāṁ niḥśreyasodayaḥ |


    tīvreṇa bhakti-yogena mano mayy arpitaṁ sthiram || [bhā.pu. 6.3.22]

ity ataḥ para-śabda-viśeṣyo dharmo bhakti-yogaḥ | eva bhaved iti tathātra vatup-pratyayenaiva-kāreṇa caitad anyasya para-dharma-pada-vācyatvaṁ niṣiddham | yato bhaktiḥ prema-lakṣaṇā bhaved ahaitukī hetuṁ vinaivotpadyamānā iti saguṇā vyāvṛttā |

nanu mahānayam apalāpaḥ kriyate, maivam | śravaṇa-kīrtanādi-rūpo yo dharmaḥ sa bhaktir eva sādhana-nāmnī | saiva pāka-daśāyāṁ prema-nāmnī | te dve api bhakti-śabdenaivocyate | tad api bhaktyā sañjātayā bhaktyā bibhraty utpulakāṁ tanuṁ [bhā.pu. 11.3.31] iti yato bhaktir adhokṣaje ity-ādiṣu uttarasyā bhakteḥ pūrvā bhaktiḥ kāraṇaṁ pakvāmrasya kāraṇam āmāmram itivat | svāda-bheda-nibandhanam eva tasya kāraṇatvaṁ bāla-bodhanārthaṁ kālpanikam eva, na tu vāstavam | na hy ekasyaiva puruṣasya bālya-yauvanādy-anekāvasthāvato hetu-hetumad-bhāvas tāttvika iti | ghaṭa-paṭaudanādiṣu mṛt-tantu-taṇḍulādīnāṁ nāma-rūpa-lopa iveti | na tatra tādṛśatvaṁ vyākhyātuṁ śakyam ity avaseyam | na ca bhakteḥ prasiddho hetuḥ sādhu-saṅga evāstīti vācyam | tasyāpi ādau śraddhā tataḥ sādhu-saṅgo’tha bhajana-kriyā [bha.ra.si. 1.3.11] ity ādau bhakter dvitīya-bhūmikātvenoktatvād bhaktitvam eva | syān mahat-sevayā vipra [bhā.pu. 1.2.16] ity agre’pi vyākhyāsyamānatvāc ca | kiṁ ca, dāna-vrata-tapo-homādi-niṣkāma-karma-yogaś ca jñānāṅga-bhūtāyāḥ sāttvikyā eva bhakteḥ kathañcid dhetur bhavati, na tu nirguṇāyāḥ |


    yaṁ na yogena sāṅkhyena dāna-vrata-tapo-’dhvaraiḥ |


    vyākhyā-svādhyāya-sannyāsaiḥ prāpnuyād yatnavān api || [bhā.pu. 11.12.9]

ity ekādaśokteḥ | na ca nirguṇāyā bhakter bhagavat-kṛpaiva hetur ity api vācyam | tasyāpi hetāv anviṣyamāṇe anavasthānāt | na ca sā nirupādhir eva kevalā hetur ity api vācyam | tasyā asārvatrikatvena bhagavati vaiṣamya-prasakteḥ | kiṁ ca, bhakta-kṛpaiva hetur ity ukter na kiñcid asāmañjasyam | uttama-bhaktānāṁ vaiṣamyābhāve’pi prema-maitrī-kṛpopekṣā yaḥ karoti sa madhyamaḥ [bhā.pu. 11.2.46] iti madhyama-bhakta-lakṣaṇe vaiṣamyasya darśanāt | tataś ca bhatgavato bhaktādhīnatvāt bhakta-kṛpānugāminī bhagavat-kṛpā-hetur iti siddhāntaḥ | 

nanu, tarhi kathaṁ bhakter ahaitukatvam abhūt ? ucyate | bhagavat-kṛpāyā bhakta-kṛpāntarbhūtatvād bhakta-kṛpāyāś ca bhakta-saṅāntarbhūtatvād bhakta-saṅgasya bhaktyāṅgatvād ahaitukatvam eva siddham | kiṁ ca, bhakta-kṛpāyā hetur bhaktasyaiva tasya hṛdaya-vartinī bhaktir eva tāṁ vinā kṛpodaya-sambhavābhāvāt | sarva-prakāreṇāpi bhakter bhaktir eva hetur iti nirhetukatvaṁ siddham | bhakti-mate bhakti-bhakta-bhajanīya-tat-kṛpādīnāṁ na pṛthag-vastutvam iti bhakteḥ svaprakāśakatvena bhakti-prakāśyatve’pi bhagavataḥ svaprakāśakatvaṁ nānupapannam iti | apratihatā kenāpi nivārayitum aśakyā | tathā hi tal-lakṣaṇe | mano-gatir avicchinnā yathā gaṅgāmbhaso’mbudhau [bhā.pu. 3.29.12] iti vakṣyate | uktaṁ ca śrī-rūpa-gosvāmi-caraṇaiḥ | sarvathā dhvaṁsa-rahitaṁ saty api dhvaṁsa-kāraṇe [u.nī. 14.63] iti | jñāna-karmādibhir apāvṛteti vā | yayā bhaktyā ātmā manaḥ samyag eva prasīdatīti kāmanā-mālinye sati manaḥ prasāda-hetutvāsambhavād asyā bhakter niṣkāmatvaṁ svata evāyātam ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **puṁsām aikāntikaṁ śreyo brūhīti prathama-praśnasyottaram āha—sa iti | puṁsāṁ svasva-vihito'gnihotrādi-lakṣaṇo dharmaḥ paraḥ śreṣṭhaḥ, yato'dhokṣaje harau bhaktis tat-kathāsu rucir bhavet | svargādi-phalakas tv apara ity arthaḥ | kīdṛśī bhaktiḥ? ahaitukī phalecchāśūnyā yasyā bhakter bhajanīyādanyat phalaṁ na syāt sāhaitukī | apratihatā prābalyād vighnair anabhibhūtā ||6||

 **...**

|| 1.2.7 ||

**vāsudeve bhagavati bhakti-yogaḥ prayojitaḥ |**

**janayaty āśu vairāgyaṁ jñānaṁ ca yad ahaitukam ||**

**śrīdhara-svāmī (bhāvārtha-dīpikā) : **nanu tam etaṁ vedānuvacanena brāhmaṇā vividiṣanti yajñena dānena tapasā’nāśakena [bṛ.ā.u. 4.4.22] ity-ādi-śrutibhyo dharmasya jñānāṅgatvaṁ prasiddhaṁ tat kuto bhakti-hetutvam ucyate ? satyam, tat tu bhakti-dvāreṇety āha—vāsudeva iti | ahaitukaṁ śuṣka-tarkādy-agocaram aupaniṣadam ity arthaḥ ||7||

———————————————————————————————————————

**sanātana-gosvāmī: **[ha.bha.vi. 11.572] ahaitukaṁ śuṣka-tarkādy-agocaram aupaniṣadam ity arthaḥ | yad vā, niṣkāma-jana-prāpya-padaṁ yat mokṣākhyaṁ vā śrī-vaikuṇṭhākhyaṁ, tac ca | yad vā, phalābhisandhi-rahitaṁ prema ca janayatīty arthaḥ ||7|| 

———————————————————————————————————————

**jīva-gosvāmī (krama-sandarbhaḥ) : **tataś ca yasyāsti bhaktir bhagavaty akiñcanā sarvair guṇais tatra samāsate surāḥ [bhā.pu. 5.18.12] ity-ādy-anusāreṇa bhagavat-svarūpādi-jñānaṁ tato’nyatra vairāgyaṁ ca tad-anugāmyeva syād ity āha—vāsudeva iti | ahaitukaṁ śuṣka-tarkādy-agocaram aupaniṣadaṁ jñānam āśu īṣat-śravaṇa-mātreṇa janayatīti | jñānaṁ ca tad ahaitukam iti pāṭhaḥ kvacit ||7||

———————————————————————————————————————

**viśvanātha-cakravartī (sārārtha-darśiṇī) : **nanu sa eva kim-ākāra ātma-prasādaḥ ? ity apekṣāyāṁ sarva-durviṣaya-vaimukhyāpādaka-bhagavad-rūpa-guṇa-mādhuryānubhava-jñāna-maya evāyam ity āha—vāsudeva iti | prakarṣeṇa yojitaḥ sambaddhaḥ dāsya-sakhyādi-sambandha-yuktaḥ kṛta iti yāvat | śleṣeṇa prayojanīkṛtaḥ bhakti-yogasya bhakti-yoga eva prayojanaṁ nānya ity eva vicārita ity arthaḥ | janayatīti | jñāna-vairāgyārthaṁ pṛthak yatno bhaktair na kartavya iti bhāvaḥ | āśu śīghraṁ tat-kāla evety arthaḥ | yad vakṣyate—


    bhaktiḥ pareśānubhavo viraktir


    anyatra caiṣa trika eka-kālaḥ|


    prapadyamānasya yathāśnataḥ syus


    tuṣṭiḥ puṣṭiḥ kṣud-apāyo’nu-ghāsam || [bhā.pu. 11.2.42] iti | 

nanu tarhi jñānātn mokṣa eva bhāvīti tatrāha ahaiktukam annasya hetor vasati itivad dhetuḥ prayojanaṁ tad atra sāyujyaṁ tan nārhatīti | tena bhagavad-rūpa-guṇa-mādhuryānubhāva-mayam eva jñānam āyātam | evam eva caturthe’pi vakṣyate—


    vāsudeve bhagavati bhakti-yogaḥ samāhitaḥ |


    sadhrīcīnena vairāgyaṁ jñānaṁ ca janayiṣyati || [bhā.pu. 4.29.37] iti |

tatra sadhrīcīna-prakāraṁ khalu mokṣādi-phalāntarābhisandhi-rāhityam eveti vyākhyāsyate |


    so’cirād eva rājarṣe syād acyuta-kathāśrayaḥ |


    śṛṇvataḥ śraddadhānasya nityadā syād adhīyataḥ || [bhā.pu. 4.29.38] 

ity antara-vākye tat-kāraṇaṁ ca sa eva dṛṣṭa iti | evaṁ ca bhakteḥ kāraṇaṁ prayojanaṁ ca bhaktir eveti vyavasthitam ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu vairāgya-jñāne vinā bhaktiḥ sthirā na syāt-tatrāha—vāsudeva iti | vāsudeve kṛṣṇe vāda-vedye, vasanād eva vāde ca vāsudeveti śabdyate iti harivaṁśe taṁ prati hara-vākyāt | tattva-bubhutsu-kathā hi vādaḥ | tad uddeśyaka-sva-dharmānuṣṭhāna-kāle eva te'ṅkurite tad udgato bhakti-yogastu te prasphuṭayatīty arthaḥ | ahaitukaṁ śuṣka-tarkāgamyam aupaniṣadam ity arthaḥ ||7||

 **...**

|| 1.2.8 ||

**dharmaḥ svanuṣṭhitaḥ puṁsāṁ viṣvaksena-kathāsu yaḥ |**

**notpādayed yadi ratiṁ śrama eva hi kevalam ||**

**śrīdhara-svāmī (bhāvārtha-dīpikā) : **vyatirekam āha—dharma iti | yo dharma iti prasiddha sa yadi viṣvaksenasya kathāsu ratiṁ notpādayet tarhi svanuṣṭhito’pi sann ayaṁ śramo jñeyaḥ | nanu mokṣārthasyāpi dharmasya śramatvam asty evāta āha—kevalam, viphalaḥ śrama ity arthaḥ | nanv asti tatrāpi svargādi-phalam ity āśaṅkyaiva-kāreṇa nirākaroti | kṣayiṣṇutvān na tat-phalam ity arthaḥ | nanu, akṣayyaṁ ha vai cāturmāsya-yājinaḥ sukṛtaṁ bhavati ity-ādi śruter na tat-phalasya kṣayiṣṇutvam ity āśaṅkya hi-śabdena sādhayati | tad yatheha karma-cito lokaḥ kṣīyate evam evāmutra puṇya-cito lokaḥ kṣīyate [chā.u. 8.1.6] iti tarkānugṛhītayā śrutyā kṣayiṣṇutva-pratipādanāt ||8||

———————————————————————————————————————

**jīva-gosvāmī (krama-sandarbhaḥ) : **vyatirekam āha—dharmaḥ svanuṣṭhita iti | vāsudeva-toṣaṇābhāvena yadi tat-kathāsu tal-līlā-varṇaneṣu ratiṁ ruciṁ notpādayet, tadā śramaḥ syān na tu phalam | kathā-ruceḥ sarvatraivādyatvāt śreṣṭhatvāc ca saivoktā | tad-upalakṣaṇatvena bhajanāntara-rucir apy upadiṣṭā | eva-śabdena pravṛtti-lakṣaṇa-karma-phalasya svargādeḥ kṣayiṣṇutvam | hi-śabdena tatraiva yatheha karma-jito lokaḥ kṣīyate [chā.u. 8.1.6] iti sopapattika-śruti-pramāṇatvam | nirṇīte kevalam ity amara-koṣāt kevalam ity avyayena nivṛtti-mātra-lakṣaṇa-dharma-phalasya jñānasyāsādhyatvam, siddhasyāpi naśvaratvam | tatrāpi tenaiva hi-śabdena yasya deve parā bhaktir [śve.u. 6.23] ity-ādi śruti-pramāṇatvam, naiṣkarmyam apy acyuta-bhāva-varjitaṁ [bhā.pu. 1.5.12], śreyaḥ-sṛtiṁ bhaktim udasya te vibho kliśyanti ye kevala-bodha-labdhaye ity-ādi [bhā.pu. 10.14.4], āruhya kṛcchreṇa paraṁ padaṁ tataḥ patanty adho’nādṛta-yuṣmad-aṅghrayaḥ [bhā.pu. 10.2.32] ity-ādi vacana-pramāṇatvaṁ ca sūcitam | śloka-dvayena bhakir nirapekṣā, jñāna-vairāgye tu tat-sāpekṣe iti labhyate ||8|| 

———————————————————————————————————————

**viśvanātha-cakravartī (sārārtha-darśiṇī) : **nanu varṇāśramācāra-lakṣaṇo dharmaḥ kathaṁ na paras tatrāha dharma iti | yaḥ puṁsāṁ viprādīnāṁ suṣṭhu anuṣṭhito dharmaḥ saḥ | viṣvaksena-kathāsu ratiṁ notpādayet karmaṇā pitṛ-loka iti śruteḥ | karmaṇāṁ raty-anutpādakatvaṁ ca | karmabhir vā trayī-proktair ity ādau na yatrātma-prado harir [bhā.pu. 4.31.10-12] iti caturthe nāradokter eva vyaktam | yad ca ratiṁ notpādayet tarhi kevalaṁ śrama eva pitṛ-lokāder naśvaratvāt tasmāt sva-dharmaṁ tyaktvā śravaṇa-kīrtanādi-lakṣaṇaḥ pūrvoktaḥ paro dharma evānuṣṭheya iti bhāvaḥ | 

yad vā, nanu ca—


    asmin loke vartamānaḥ svadharmastho’naghaḥ śuciḥ |


    jñānaṁ viśuddham āpnoti mad-bhaktiṁ ca yadṛcchayā || [bhā.pu. 11.20.11] 

iti śrī-bhagavad-ukter niṣkāmaḥ karma-yoga eva bhakter hetur asti tat kathaṁ bhaktir ahaitukīty ucyate | satyam | tatra karma-yogasya jñāna-janakatvam iva na sākṣāt bhakti-janakatvaṁ vyākhyātuṁ śakyaṁ madhye yadṛcchayeti padopādānāt | tataś ca tatra puṁsi bhakter yadṛccha svairitā yadi syād daivād anya-nirapekṣa eva śuddha-bhakteḥ praveśaḥ syāt, tadā tām api sa prāpnotīti tatrārthaḥ | yadṛcchā svairitety abhidhānāt kaṣṭa-kalpanayā vyākhyānantare bhakteḥ sva-prakāśatvaṁ na siddhed iti tad anādṛtam ity ato niṣkāmo’pi karma-yogo na bhakter hetur ity āha—dharma iti ya iti | sa vai puṁsāṁ paro dharmaḥ [bhā.pu. 1.2.6] iti padoktāt parama-dharmād anyo yo varṇāśramācāra-lakṣaṇaḥ svanuṣṭhito niṣkāmo’pi dharmo viṣvaksena-kathāsu ratiṁ prī.tiṁ notpādayet sa kevalaṁ śrama eva yadīti garhāyāṁ śrama-janakatvād garhitety arthaḥ | yadi garhā-vikalpayor itimedinī | 

yad vā, asandehe’pi sandeha-vacanaṁ yadi vedāḥ pramāṇam itivat | dhatte padaṁ tvam avitā yadi vighna-mūrdhni ity atra yadīti śabdo niścaye iti śrī-svāmi-caraṇānāṁ vyākhyānāc ca |

yad vā, nanu prasiddha-dharmād api kvacit hari-kathāsu prītir utpādyata iti śrūyate | satyam | tayā vinā dharma-phalāprāpteḥ sā khalv aupādhiky eva na tāttvikīty āha—dharma iti | ya iti sa prasiddho dharmaḥ kāmyo nityo vā viṣvaksena-kathāsu ratiṁ prītiṁ yadi notpādayet, tadā śrama eva | ayam arthaḥ—yathā karṣakāṇāṁ nṛpe prītiṁ kṛṣir evotpādayaty anyathā tasyāḥ phalāprāpter evam eva dharmo’pi viṣvaksena-kathāsu prītiṁ vinā svasya vaiphalya-darśanayaiva tatra vivekināṁ notpādayet, tadā kevalaṁ śrama eva | yathā nṛpe prītiṁ vinā kṛṣi-phalasyālābhāt śrama eva, tathaiva harau bhaktiṁ vinā pravṛtta-nivṛtta-dharma-phalayoḥ svargādi-jñānayor alābhāt śramaḥ | 

yad uktaṁ—kutaḥ punaḥ śaśvad abhadram īśvare na cārpitaṁ karma tad apy akāraṇaṁ [bhā.pu. 1.5.12, 12.12.53] iti | yathā ca kṛṣau prīty-anurodhād eva nṛpe prītiḥ, na tu vastutas tathaiva dharme prīty-anurodhād eva tat-kathāsu prītir na tu tatra vastutaḥ iti vivecanīyam | ata eva prahlādenoktam—nānyathethāvayor artho rāja-sevakayor iva [bhā.pu. 7.10.6] iti ||8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vyatirekeṇāha dharma iti | ratiṁ tat-kathā-śravana-ruciṁ, yac ca tasya svargādi-phalam śrāvyate, tat tu vināśitvān na phalam iti hi-śabdāt ||8||

 **...**

|| 1.2.9 ||

**dharmasya hy āpavargyasya nārtho’rthāyopakalpate |**

**nārthasya dharmaikāntasya kāmo lābhāya hi smṛtaḥ ||**

**śrīdhara-svāmī (bhāvārtha-dīpikā) : **tad evaṁ hari-bhakti-dvārā tad-itara-vairāgyātma-jñāna-paryantaḥ paro dharma ity uktam | anye tu manyante | dharmasyārthaḥ phalam, tasya ca kāmaḥ phalam, tasya cendriya-prītiḥ, tat-prīteś ca punar api dharmārthādi-paramparā | yathāhuḥ—dharmād arthaś ca kāmaś ca sa kim-arthaṁ na sevyate ? ity-ādi | tan nirākaroti—dharmasyeti dvābhyām | **āpavargyasya** ukta-nyāyenāpavarga-paryantasya **dharmasya arthāya** phalatvāya **arthonopakalpate,** yogyo na bhavati | tathā **arthasya **apy evaṁ-bhūta-dharmāvyabhicāriṇaḥ **kāmo lābhāya** phalatvāya **na hi smṛto** munibhiḥ[^20] ||9||

———————————————————————————————————————

**jīva-gosvāmī (krama-sandarbhaḥ) : **tad evaṁ bhakti-phalatvenaiva dharmasya sāphalyam uktam | tatra yad anye manyante—dharmasyārthaḥ phalam | tasya kāmas tasya cendriya-prītis tat-prīteś ca punar api dharmādi-paraspareti tac cānyathaivety āha dvābhyām | 

**āpavargyasya**—yathā-varṇa-vidhānam apavargaś ca bhavati | yo’sau bhagavati sarvātmany anātmye’nirukte’nilayane paramātmani vāsudeve’nanya-nimitta-bhakti-yoga-lakṣaṇo nānā-gati-nimittāvidyā-granthi-bandhana-dvāreṇa yadā hi mahā-puruṣa-puruṣa-prasaṅga [bhā.pu. 5.19.19-20] iti pañcama-skandha-gadyānusāreṇa apavargo bhaktiḥ | tathā ca skānde revā-khaṇḍe—


    niścalā tvayi bhaktir yā saiva muktir janārdana |


    muktā eva hi bhaktās te tava viṣṇo yato hare || iti |

ata ukta-rītyā bhakti-sampādakasyety arthaḥ || 

**arthāya** phalatvāya | tathā **arthasya** apy evaṁ-bhūta-dharmāvyabhicāriṇaḥ **kāmo lābhāya** phalatvāya **na hi smṛtas** tattva-vidbhiḥ | ity-ādikaṁ bhakti-sandarbhe (6) ||9|| 

———————————————————————————————————————

**viśvanātha-cakravartī (sārārtha-darśiṇī) : **kiṁ cātra loke caturvidhā janāḥ karmiṇo jñānino yogino bhaktāś ca | tatra dharmādy-arthaś ca kāmaś ca sa kim-arthaṁ na sevyate ? iti dṛṣṭyā dharmasya arthaḥ phalam, arthasya kāmaḥ, kāmasya indriya-prītiḥ, indriya-prītau ca satyāṁ tad-arthaṁ punar api dharmādi-parasparā yathā karmiṇāṁ na tathā uttareṣāṁ trayāṇām ity āha | 

**dharmasya** śama-damāder yama-niyamādeś ca, śravaṇa-kīrtanādeś ca | **arthaḥ** sarvathā bhavann api **arthāya** phalatvāya **na kalpate** | tam anusandhāya tat-tad-apravṛtteḥ yataḥ **āpavargyasya** apavarga-prayojakasya tad asya prayojanam ity arthe svargādibhyo ya iti svārthikāṇ-antāt ya-pratyayaḥ | tena apavarga eva anusaṁhitaṁ phalam iti bhāvaḥ | jñāni-yoginor mate apavargo mokṣaḥ, bhakta-mate prema-bhaktiḥ | yathā-varṇa-vidhāna apavargaś ca bhavati | yo’sau bhagavati sarvātmany anātmye’nirukte’nilayane paramātmani vāsudeve’nanya-nimitta-bhakti-yoga-lakṣaṇo nānā-gati-nimittāvidyā-granthi-bandhana-dvāreṇa yadā hi mahā-puruṣa-puruṣa-prasaṅga [bhā.pu. 5.19.19-20] iti pañcama-skandhāt, yenāpavargākhya-mad-abhra-buddhir ity ādau, khagendra-dhvaja-pāda-mūlaṁ [bhā.pu. 1.18.16][^21] iti prathama-skandhāc ca |


    niścalā tvayi bhaktir yā saiva muktir janārdana |


    muktā eva hi bhaktās te tava viṣṇo yato hare || iti |

iti skānde revā-khaṇḍāc ca | tathā arthasya kāmo lābhāya phalatvāya na | yato dharmaikāntasya dharma eva anusaṁhitaṁ phalam iti bhāvaḥ | tathā jñāni-yoginoḥ | śama-damādi-yama-niyamādy-anukūle kasmiṁścana dharma-viśeṣe | arthasya viniyogaḥ bhaktasya tu bhagavato bhāgavatānāṁ vā sevāyāṁ suspaṣṭa eva ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yat tu pravṛttiparā manyante—dharmasyārthaḥ phalam tasya kāmas tasyendriya-prītistataḥ punar dharmādi-parampareti uktaṁ ca dharmādarthaś ca kāmaś ca sa kim arthaṁ na sevyate iti tān-nirāha—dharmasyeti | dharmasya svavihitasya karmaṇo'rthāya phalatvāyārthaḥ saṁpat na kalpate yogyo na bhavati | kīdṛśasyety āha—āpavargyasyeti | yathā-varṇa-vidhānam apavargaś ca bhavati [bhā.pu. 5.19.18] ity-ādi-pañcama-gadyānusārād apavargo niṣkāma-bhakti-yogas tat-sampādakasyety arthaḥ | tasyedam ity aṇantād āpavarga-śabdāt svārthikaḥ ṣyañ | tathārthasya dharmaikāntasya tādṛśa-dharmāvyabhicāriṇaḥ kāmo viṣaya-bhogo lābhāya na smṛto nokto vivekibhiḥ ||9||

 **...**

|| 1.2.10 ||

**kāmasya nendriya-prītir lābho jīveta yāvatā |**

**jīvasya tattva-jijñāsā nārtho yaś ceha karmabhiḥ ||**

**śrīdhara-svāmī (bhāvārtha-dīpikā) : kāmasya** ca viṣaya-bhogasya **indriya-prītirlābhaḥ** phalaṁ na bhavati, kiṁ tu **yāvatā jīveta** tāvān eva kāmasya lābhaḥ | [tādṛśa-] jīvana-paryāpta[^22] eva kāmaḥ sevya ity arthaḥ | **jīvasya** jīvanasya **ca** punaḥ karmānuṣṭhāna[^23]-dvārā **karmabhirya iha** prasiddhaḥ [svargādiḥ] so’**rtho na** bhavati, kiṁ tu **tattva-jijñāsā** eveti lābhaḥ ||10||

———————————————————————————————————————

**jīva-gosvāmī (krama-sandarbhaḥ) : **tad evaṁ tattva-jñānaṁ yasyā bhakter avāntara-phalam uktaṁ, saiva paramaṁ phalam iti bhāvaḥ ||10|| (bhakti-sandarbha 6)

———————————————————————————————————————

**viśvanātha-cakravartī (sārārtha-darśiṇī) : kāmasya** viṣaya-bhogasya **indriya-prītirlābhaḥ** phalaṁ **na** bhavati, kiṁ tu **yāvatā jīveta** tāvān eva jīvana-paryāptaḥ kāmaḥ sevyata ity arthaḥ | tatra jñānināṁ yogināṁ vārtha kāmendriya-prītayo jñāna-yogayor ānuṣaṅgika-phalāni, karma-phalatvenaiva vyapadiśyante, jñāna-yogayos tayor niṣkāma-karma pariṇāmatvāt | ato jñānināṁ yogināṁ ca dṛṣṭe sukha-duḥkhe karma-phale evocyete | bhaktānāṁ tv artha-kāmendriya-prītayo bhakter evānuṣaṅgika-phalāni | bhakteḥ karma-pariṇāmatvābhāvāt na teṣāṁ karma-phalatva-vyapadeśaḥ | ato bhaktānāṁ dṛṣṭaṁ sukhaṁ bhakti-phalam eva | duḥkhaṁ tu— 


    yasyāham anugṛhṇāmi hariṣye tad-dhanaṁ śanaiḥ |


    tato’dhanaṁ tyajanty asya sva-janā duḥkha-duḥkhitam || [bhā.pu. 10.88.8]

ity-ādi-bhagavad-vacanād bhagavad-utthaṁ bhakty-aparādha-phalaṁ ceti yathā-yogyaṁ vivecanīyam | **jīvasya** jīvanasya **tattva-jijñāsā** phalaṁ, **karmabhiḥ** punar apy anuṣṭhitair **ya iha** prasiddhaḥ svargādiḥ sa naiva ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kāmasya tvagādibhiḥ sparśādīnām anubhavasyendriya-prītis tvag-ādinām prasannatā-lābhaḥ phalam na, tasyāḥ kṣaṇikatvāt iṣuprapātamātraṁ hi sparśayoge ratiḥ smṛtā | rasane darśane ghrāṇe śravaṇe ca viśāmpate! iti mokṣa-dharmāt | kintu yāvatā jīveta tāvān eva kāmasya lābhaḥ, yāvatā syāt sva-nirvāhaḥ svīkuryāt-tāvad arthavit | ādhikye nyūnatāyāñ ca cyavate paramārthataḥ iti nāradīyāt | jīvasya jīvanasya, bhāve ghañ | citta-śodhaka-niṣkāma-dharmānuṣṭhāna-dvārā tattva-jijñāsaivārthaḥ | iha karmabhir yaḥ paśuputra-svargādi-rarthaḥ khyātaḥ, sa tu nety ārthaḥ, tasya kṣayitvād eva | idam atra bodhyaṁ—nivṛtti-parāṇām mumukṣūṇāṁ nivṛtti-nimittāni karmāṇi, nivṛttaṁ karma seveta pravṛttaṁ mat-parastyajet iti [bhā.pu. 11.10.4] vakṣyamāṇāt | tāni cāgnihotra-darśapaurṇamāsa-cāturmāsyāny evāpaśukāni | mokṣa-dharme [175.31-33] pitā-putra-saṁvāde— 


        so'haṁ hy ahiṁsraḥ satyārthī kāmakrodha-bahiṣkṛtaḥ | 


        sama duḥkha-sukhaḥ kṣemī mṛtyuṁ hāsyāmy amartyavat || 


        śānti-yajñarato dānto brahmayajñe sthito muniḥ | 


        vāṅ-manaḥ-karma-yajñaś ca bhaviṣyāmy udagāyane || 


        paśu-yajñaiḥ kathaṁ hiṁsrair mādṛśo yaṣṭum arhati | 


        antavidbhir iva prājñaḥ kṣatra-yajñaiḥ piśācavat || iti putra-vākyāt |

tatraiva kapila-syūmaraśmi-saṁvāde 


        darśanaṁ cā paurṇamāsañ ca agni-hotrañ ca dhīmatāṁ | 


        cāturmāsyāni caivāsaṁs teṣu yajñaḥ sanātanaḥ ||


        anārambhāḥ sudhṛtayaḥ śucayo brahma-sañjñitāḥ | 


        brahmaṇaiva sma te devāṁs tarpayanty amṛtaiṣiṇa ||[śā.pa. 268.20-21] iti kapila-vākyāc ca |

etāny ahiṁsrāṇi saniṣṭais tātparyeṇa, pariniṣṭhitais tu bhaktir niṣṭhair loka-sañjighṛkṣayeti mukhyatvam eṣāṁ śānti-miśratvāt | jyotiṣṭoma-yuddhādīni tu hiṁsrāṇy api rāja-dharmādhikṛtānām atipravṛtti-śīlānāṁ pravṛtteḥ saṅkocāyoktāni | tat-saṅkoce tu śantirhṛcchuddhiś ca syād eveti teṣāṁ gauṇyaṁ ||10||

 **...**

|| 1.2.11 ||

**vadanti tat tattva-vidas tattvaṁ yaj jñānam advayam |**

**brahmeti paramātmeti bhagavān iti śabdyate ||**

**madhvācāryaḥ (bhāgavata-tātparyam) : **advayam asamādhikam | tathā ca bhāllaveya śrutiḥ—sa puruṣaḥ so’dvayaḥ iti | na hy enam abhi kaścana hy enam atikaścana iti ca | so’dvayaḥ puruṣas tasmān na samo nādhiko ya ata iti mahā-saṁhitāyām | tattva-śabdārthas tatraivoktaḥ | 


    atītānāgate kāle yat tādṛśam udīryate | 


    kutaścid anyathāneyāt tat tattvaṁ tattvato viduḥ || iti ||11||

———————————————————————————————————————

**śrīdhara-svāmī (bhāvārtha-dīpikā) : **nanu ca tattva-jijñāsā nāma dharma-jijñāsaiva dharma eva hi tattvam iti kecit ? tatrāha—**tattva-vidas** tu **tad** eva **tattvaṁ vadanti** | kiṁ tat ? **yaj jñānaṁ **nāma | **advayam** iti kṣaṇika-vijñāna-pakṣaṁ vyāvartayati | nanu tattva-vido’pi vigīta-vacanā eva ? maivam | tasyaiva tattvasya nāmāntarair abhidhānād ity arthaḥ | aupaniṣadair **brahmeti**, hairaṇyagarbhaiḥ **paramātmeti**, sātvatair **bhagavān ity** abhidhīyate ||11||

———————————————————————————————————————

**jīva-gosvāmī (krama-sandarbhaḥ) : **vadantīti tair vyākhyātam | tatra _vigīta-vacanāḥ_ ity atra parasparam iti śeṣaḥ | tattvasaya nāmāntarair abhidhānāt iti dharmiṇi sarveṣām abhramāt, dharma eva tu bhramād iti |

yad vā, kiṁ tattvam ? ity apekṣāyām āha—vadantīti | **jñānaṁ **cid-eka-rūpam | **advayatvaṁ** cāsya svayaṁ-siddha-tādṛśātādṛśa-tattvāntarābhāvāt sva-śakty-eka-sahāyatvāt | paramāśrayaṁ taṁ vinā tāsām asiddhatvāc ca | **tattvam** iti parama-puruṣārthatā-dyotanayā parama-sukha-rūpatvaṁ tasya bodhyate | ata eva tasya nityatvaṁ ca darśitam |

atra śrīmad-bhāgavatākhya eva śāstre kvacid anyatrāpi tad ekaṁ tattvaṁ tridhā **śabdyate** | kvacid **brahmeti**, kvacit **paramātmeti**, kvacid **bhagavān iti** ca | kintv atra śrīmad-vyāsa-samādhi-labdhād bhedāj jīva iti ca śabdyate iti noktam iti jñeyam |

[^24]atra śakti-varga-lakṣaṇa-tad-dharmātiriktaṁ kevalaṁ jñānaṁ brahmeti śabdyate, antaryāmitva-maya-māyā-śakti-pracura-cic-chakty-aṁśa-viśiṣṭaṁ paramātmeti | paripūrṇa-sarva-śakti-viśiṣṭaṁ bhagavān iti |[^25] evam evoktaṁ śrī-jaḍa-bharatena—


    jñānaṁ viśuddhaṁ paramārtham ekam


    anantaraṁ tv abahir brahma satyam |


    pratyak praśāntaṁ bhagavac-chabda-sañjñaṁ


    yad vāsudevaṁ kavayo vadanti || [bhā.pu. 5.12.11] iti |

tasmai namo bhagavate brahmaṇe paramātmane [bhā.pu. 10.28.6] ity atra varuṇa-kṛta-śrī-kṛṣṇa-stutau ṭīkā ca—paramātmane sarva-jīva-niyantre ity eṣā | dhruvaṁ prati śrī-manunā—


    tvaṁ pratyag-ātmani tadā bhagavaty ananta |


    ānanda-mātra upapanna-samasta-śaktau || [bhā.pu. 4.11.30] iti |

atrānanda-mātraṁ viśeṣyam, samastāḥ śaktayo viśeṣaṇāni, viśiṣṭo bhagavān ity āyātam | bhagavac-chabdārthaḥ śrī-viṣṇu-purāṇe proktaḥ—


    jñāna-śakti-balaiśvarya-vīrya-tejāṁsy aśeṣataḥ |


    bhagavac-chabda-vācyāni vinā heyair guṇādibhiḥ || [vi.pu. 6.5.79] iti ||11|| 

[bhagavat-sandarbha 1]

———————————————————————————————————————

**viśvanātha-cakravartī (sārārtha-darśiṇī) :** tattvam eva kiṁ ? tatrāha—vadantīti | **yad advayaṁ jñānaṁ tat tattvam** | jñānam eva kiṁ ? tatrāha—**brahmeti śabdyate** brahmeti padena yad ucyate jñānibhis taj jñānam | tan-mate jñānaṁ nirākāraṁ jñātṛ-jñeyādi-vibhāga-śūnyaṁ cit-sāmānyaṁ cid-viśeṣāṇāṁ bhagavad-dhāmādīnāṁ tad-ananyatva-mananāt | jīva-māyāyās tac-chaktitvena tad-aikyād idaṁ-kārāspadasya kāryasya viśvasya kāraṇa-mātrātmakatvād advaitam | 

tathā **paramātmeti** yogibhir yad ucyate taj jñānam | etan-mate paramātmanaś cid-eka-rūpatvāj jñāna-mātratvaṁ jñāna-mātratve’pi sākṣitvāder jñāna-viśeṣasyāśrayatvam api | dyumaṇi-dīpāder jyotī-rūpatve’pi jyotiṣmattvam iva nānupapannaṁ—kecit sva-dehāntar hṛdayāvakāśe, prādeśa-mātraṁ puruṣaṁ vasantaṁ [bhā.pu. 2.2.8] sākāratvaṁ ca | māyāyāḥ śaktitvān māyikānāṁ ca tad-anyatvāj jīvasya tad-vibhinnāṁśatvāt tato dvitīyatvābhāvād advayatvam | 

tathā **bhagavān iti** bhaktair yad ucyate taj jñānam | etan-mate pūrvavaj jñāna-mātratve’pi bhaga-śabda-vācya-ṣaḍ-aiśvaryasyāpi aprākṛtatvena cin-mātratvāt tad-rūpatvam, yad uktaṁ viṣṇu-purāṇe—


    aiśvaryasya samagrasya vīryasya yaśasaḥ śriyaḥ |


    jñāna-vairāgyayoś caiva ṣaṇṇāṁ bhaga itīṅganā || [vi.pu. 6.5.74]


    jñāna-śakti-balaiśvarya-vīrya-tejāṁsy aśeṣataḥ |


    bhagavac-chabda-vācyāni vinā heyair guṇādibhiḥ || [vi.pu. 6.5.79] iti |

tathaiva dvibhujatva-caturbhujatvādi-vividha-cid-ghanākārair bahir antarvartitve’pi, na cyavante hi mad-bhaktā mahatyāṁ pralayāpadi iti skāndādi-vākyaiḥ sadaiva sevya-sevaka-sevādi-vibhāge’pi advayatvaṁ pūrvavat-tac-chaktīnāṁ cid-ādīnāṁ tad-vilāsānāṁ ca vaikuṇṭhādīnāṁ tad-abhinnatva-mananāt tato bhinnatva-bhāvanaivādvaya-padena vyāvṛttā | 

evaṁ ca bhagavataḥ sāmānya-svarūpa-mātrasyopādeyatva-jñāniny adhikāriṇi brahmeti | antaryāmitvādi-dvitva-dharmavattvasyopādāne yoginy adhikāriṇi paramātmeti | acintyānanta-cid-ānanda-maya-svarūpa-rūpa-guṇa-līlādy-aneka-dharmavattvasya grahaṇa-yogyatāyāṁ bhakte’dhikāriṇi bhagavān iti | sa evaiko bhāti | 

kiṁ ca—yan-mitraṁ paramānandaṁ pūrṇaṁ brahma sanātanaṁ [bhā.pu. 10.14.31] iti | kṛṣṇāya vāsudevāya haraye paramātmane [bhā.pu. 10.73.36] iti, madīyaṁ mahimānaṁ ca paraṁ brahmeti śabditaṁ [bhā.pu. 8.24.23] iti, brahmaṇo hi pratiṣṭhāhaṁ [gītā 14.27] iti, viṣṭabhyāham idaṁ kṛtsnam ekāṁśena sthito jagat [gītā 10.42] ity-ādi-vacanebhyaḥ, tathā bhagavad-upāsakānāṁ ca prema-prāpter api darśanāt | brahma-paramātmopāsakānāṁ ca prema-prāpty-adarśanād bhagavata eva brahmatva-paramātmatve ity ato bhagavattvam eva mūlam iti draṣṭavyam | tatra brahmopāsakebhyo jñānibhyaḥ sakāśāt paramātmopāsako yogī śreṣṭhaḥ | tebhyo yogibhyo’pi bhagavad-upāsakaḥ śreṣṭha iti tāratamyaṁ gītāsu dṛṣṭam, yathā—


    tapasvibhyo’dhiko yogī jñānibhyo’pi mato’dhikaḥ |


    karmibhyaś cādhiko yogī tasmād yogī bhavārjuna ||


    yoginām api sarveṣāṁ mad-gatenāntarātmanā |


    śraddhāvān bhajate yo māṁ sa me yuktatamo mataḥ || [gītā 6.46-47]

yoginām iti pañcamy-arthe ṣaṣṭhī śrī-rāmānujācāya-caraṇair vyākhyāteti ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **jīvanasyārthas tattva-jijñāsety uktaṁ, tattvaṁ darśayati—vadantīti | yad advayaṁ jñānaṁ tat-tattvam iti | advayaṁ dvayāt jīva-prakriti-rūpād anyat tad anyatve nañ, tato bhinnam ity arthaḥ | na ca jagad-rūpa-dvayābhāvavat-tattvaṁ, vadatāṁ tattva-vidāṁ sattvena tad abhāvasya vaktum aśakyatvād asattve tasyāprāmāṇyāc ca, ālayaṁ pibata iti mokṣe'api tat-sattvokteś ca | jñānaṁ sva-prakāśaṁ jāḍya-gandhenāpyānāghrātaṁ, na ca bhāva-sādhanatvān-nirviśeṣaṁ tattvaṁ, abhijña ity-ādy-upakramāt, brahmetīty-ādinā viśeṣāṇāṁ vyakteś ca | yadyapi bhāva-sādhanaṁ jñānaṁ, tathāpi viṣeśājjñātṛtayābhāseta savitṛ-lakṣaṇaḥ prakāśo yathā prakāśayitṛtayā | viśeṣaś ca bheda-pratinidhir na bhedaḥ nirbhede'pi vastuni bheda-kārya-pratyāyakaḥ, sattā satī, bhedo bhinnaḥ, kālaḥ sarva-dāstītyādiṣu vidvadbhir api pratītaḥ | taṁ vinā viśeṣana-viśeṣya-bhāvādi na sambhavet | na ca sattā satīty-ādi buddhir bhramaḥ, san ghaṭa ity-adivad avadhāt, na cāropaḥ siṁho devadatto netivat sattā satī neti kadācid apy avyavahārāt | na ca sattādeḥ sattādy antarābhāve'pi sva-bhāvād eva satīty-ādi-vyavahāraḥ, sva-bhāvasyaiveha viśeṣa-śabdenokteḥ | tat-siddhis tu tat-pratītārthāny athānupapatteḥ evaṁ dharmān pṛthak paśyaṁ-stānevānuvidhāvatī [ka.u. 4.14] iti śruteś ca | iha hi brahma-dharmānuktvā tat-pārthakyaṁ pratiṣiddhaṁ, na khalu tasminn asati dharma-dharmi-bhāvo dharma-bahutvaṁ ca śakyate vaktuṁ, sa ca cin-mātraikyavāde'pi dustyajaḥ | tatra hi śodhitāt padārthādvākyārthasya cidaikyasya bhedo nābhimatas tathā sati tasya mithyātvāpatteḥ | tatra viśeṣo na cec-cidbhāne'pi tad aikyasyābhānaṁ tad-bhānasya bheda-bhramāvirodhitve'pi tad aikya-bhānasya tad-virodhitvañ cety-ādi bheda-kāryaṁ tatra kathaṁ syāt? sa ca vastv abhinnaḥ svanirvāhī ceti nānavasthā | tasya tādṛktvaṁ ca dharmi-grāhaka-māna-siddhaṁ jagat-kartur iva jñānecchākṛtimattvam iti | tac ca tattvaṁ viśeṣa-nirbhāsita-guṇakaṁ brahmeti nāmnā śabdyate, evam agre'pi | iti trayātrayāṇāṁ prādhānyaṁ sūcyate, tatrādyena bṛhad ananta-guṇatvaṁ—atha kasmād ucyate brahmeti bṛhanto hy asmin guṇā iti śrauta-nirukteḥ | 


        pṛthag-vaktuṁ guṇās tasya na śakyante'mitatvataḥ | 


        yato'to brahma-śabdena sarveṣāṁ grahaṇaṁ bhavet || 


        etasmād brahma-śabdo'yaṁ viṣṇor eva viśeṣaṇam | 


        amitā hi guṇā yasmānnānyeṣāṁ tamṛte vibhum || 

iti brāhmāc ca, brahma-dṛṣṭir utkarṣāt [ve.sū. 4.1.5] iti nyāyāc ca | anyatra tat-prayogo gauṇo bodhyaḥ | madhyena parākhya-śrīmattvaṁ, śrīs tu paraiva svānubandhinī, parāsya śaktir vividhaiva śrūyate svābhāvikī jñāna-bala-kriyā ca iti [śve.u. 6.8] mantravarṇāt | antyena tu bhakta-vātsalyādi-bahu-guṇa-śālitvam—


        saṁbharteti tathā bhartā bhakāro'rtha-dvayānvitaḥ | 


        netā gamayitā sraṣṭā ga-kārārthas tathā mune! 


        aiśvaryasya samagrasya vīryasya yaśasaḥ śriyaḥ | 


        jñāna-vairāgyayoś cāpi ṣaṇṇāṁ bhaga itīṅganā || 


        vasanti yatra bhūtāni bhūtātm anyakhilātmani | 


        sa ca bhūteṣv aśeṣeṣu va-kārārthas tato'vyayaḥ | 


        jñāna-śakti-balaiśvarya-vīrya-tejāṁsy aśeṣataḥ | 


        bhagavac-chabda-vācyāni vinā heyair guṇādibhiḥ [vi.pu. 6.5.73-75,79]

iti śrī-vaiṣṇavāt | ebhis tribhir nityam uktādibhyo jīvebhyas tasya tattvasyānyatvam | śabdyate iti tad-vācyatvañcoktam | evam āha sūtrakāraḥ—ikṣater nāśabdam [ve.sū. 1.1.5] ity-ādibhiḥ | yat tu yato vāco nivartante aprāpya manasā saha [tai.u. 2.4] iti śruter na tad-vācyaṁ kintu lakṣyam evety-āha, tad asat, sarva-śabdāvācye lakṣanāyogāt | śrutis tu kārtsnyāvācyatām āha—kārtsnyena nājo'py abhidhātum īśaḥ [bhā.pu. 12.4.39] iti vakṣyamānāt śabda-śakter acintyatvād vināpi tāṁ śuddhārtha-bodha iti tu tucchaṁ, nirmūlatvāt | tathā cānanta-kalyāṇa-guṇavan-mūrtaṁ dvaya-bhedavattattvam iti ||11||

 **...**

|| 1.2.12 ||

**tac chraddadhānā munayo jñāna-vairāgya-yuktayā |**

**paśyanty ātmani cātmānaṁ bhaktyā śruta-gṛhītayā ||**

**madhvācāryaḥ (bhāgavata-tātparyam) : **sattā-mātram ānanda-mātram | tathā ca paiṅgi-śrutiḥ—atha kasmād ucyate sattveti nandati nandayati cetīti | na kārya-kāraṇa-viṣaya-viśeṣita-vaiṣayika-jñānam | kevalam eva taj jñānam | sraṣṭṛtvādibhiḥ kārya-kāraṇa-viśeṣitaṁ ca | tantra-bhāgavate ca—


    viṣayāpekṣi na jñānaṁ viṣayaiś ca viśeṣitam |


    yat tad ānanda-mātraṁ ca tad brahmety avadhāryatām || iti |

yat kiñcid aloka-siddham ||12||

———————————————————————————————————————

**śrīdhara-svāmī (bhāvārtha-dīpikā) : **tac ca tattvaṁ sa-parikarayā bhaktyaiva prāpyata ity āha | **tac** cety anvayaḥ | jñāna-**vairāgya-yuktayā **ity atra jñānaṁ parokṣam | **tac** ca tattvam **ātmani** kṣetra-jñe **paśyanti **| kiṁ tat ? **ātmānaṁ** paramātmānam | **śrutena** vedāntādi-śravaṇena gṛhītayā prāptayeti bhakter dārḍhyam uktam ||12||

———————————————————————————————————————

**jīva-gosvāmī (krama-sandarbhaḥ) : **tac ca tridhāvirbhāva-yuktam eva tattvaṁ bhaktyaiva sākṣāt kriyata ity āha—tad iti | **bhaktyā** tat-kathā-rucer eva parāvasthā-rūpayā prema-lakṣaṇayā, **tat** pūrvokta-tattvam **ātmani** śuddhe cetasi **paśyanti ca** |[^26] kīdṛśaṁ tat ? **ātmānaṁ** svarūpākhya-jīvākhya-māyākhya-śaktīnām āśrayam | **jñāna-vairāgya-yuktayā** svātmajābhyāṁ tābhyāṁ sevitayā | ata eva te pṛthak ca viśiṣṭaṁ ca paśyantīty āyāti | 

tad evaṁ "**śrutagṛhītayā,""munayaḥ,""śraddadhānā"** iti pada-trayeṇa tasyā eva bhakter daurlabhyaṁ darśitam | sad-guroḥ sakāśād vedāntādy-akhila-śāstrārtha-vicāra-śravaṇa-dvārā yadi sā [bhaktiḥ] āvaśyaka-parama-kartavyatvena jñāyate, punaś ca—


    bhagavān brahma kārtsnyena trir anvīkṣya manīṣayā |


    tad adhyavasyat kūṭa-stho ratir ātman yato bhavet || [bhā.pu. 2.2.34]

itivad yadi viparīta-bhāvanā-tyājakau manana-yogyatā-mananābhiniveśau syātām, tataḥ śraddadhānaiḥ sā bhaktir upāsanā-dvārā labhyate iti | ataḥ śrutir api tad-artham āgṛhṇāti | ātmā vāre draṣṭavyaḥ śrotavyo mantavyo nididhyāsitavya [bṛ.ā.u. 2.4.4.6] iti | atra nididhyāsanam upāsanam | darśanaṁ sākṣātkāra ucyate ||12|| [bhakti-sandarbha 7]

———————————————————————————————————————

**viśvanātha-cakravartī (sārārtha-darśiṇī) : **tat-prāpti-sādhanam āha | taj-jñānaṁ tri-rūpaṁ munayo manana-śīlā jñānino yogino bhaktāś ca bhaktyā paśyanti | tatra brahmeti mate ātmani ca tat-padārthe īśvare ātmānaṁ tvaṁ-padārthaṁ jīvaṁ paśyanty anubhavanti | paramātmeti mate ātmany antar hṛdaye ātmānam antaryāminaṁ paśyanti dhyānenālokayanti | bhagavān iti mate ātmani manasi ca-kārād bahiś ca sphurantam ātmānaṁ bhagavantaṁ paśyanti sva-locanābhyām eva tan-mādhuryam āsvādayanti | bhaktyeti | ādau guru-mukhāc chruto paścād gṛhītā tayā | bhagavad-viṣayiṇy eva śravaṇa-kīrtanādau bhakti-śabdasya rūḍhe brahmopāsakaiḥ paramātmopāsakaiś ca sva-sva-sādhya-siddhy-arthaṁ bhagavati bhaktiḥ kartavyaiva | jñāna-vairāgya-yuktayeti | jñāna-vairāgye pṛthag eva teṣām  ubhayeṣāṁ sādhane jñeye | bhakta-mate bhakty-uttha-rater bhakteḥ prematva-vyañjake jñeye |


    tasmān mad-bhakti-yuktasya yogino vai mad-ātmanaḥ |


    na jñānaṁ na ca vairāgyaṁ prāyaḥ śreyo bhaved iha || [bhā.pu. 11.20.31] iti |

śuddha-bhaktānāṁ pṛthaktayor niṣedhāt | athavā, tac ca trirūpaṁ jñānaṁ bhaktās tu bhaktyaivānubhavituṁ śaknuvantīty āha | tac-chraddadhānāḥ kecit tat-trirūpam apy anubhavituṁ sābhilāṣā bhavantīty arthaḥ | tadā, bhaktyaiva paśyanti | tena brahma-paramātmanoḥ sādhane jñāna-yogay bhaktyaiva siddhau syātām iti bhāvaḥ ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tat-tattvaṁ saparikarayā bhaktyā labhyam ity-āha—munayas tat-tattvam ātmānaṁ vibhu-vijñānānandam ātmani citte sthitaṁ bhaktyā paśyanti | kathā-rucer antimāvasthayā prema-lakṣaṇayā cakṣuṣāpy anubhavanti, kaścid-dhīraḥ pratyag ātmānam aikṣat tatas tu taṁ paśyate niṣkalaṁ dhyāyamānaḥ [ka.u. 4.1] iti śruteḥ | kīdṛśasyety āha—pūrvaṁ śrutayā paścād gṛhītayā | jñānādibhyām ātmajābhyāṁ yuktyā niṣevitayeti tasyā dṛḍhatvaṁ | evam āha sūtrakāraḥ—api saṁrādhane pratyakṣānumānābhyāṁ [bra.sū. 3.2.24] iti ||12||

**...**

|| 1.2.13 ||

**ataḥ pumbhir dvija-śreṣṭhā varṇāśrama-vibhāgaśaḥ |**

**svanuṣṭhitasya dharmasya saṁsiddhir hari-toṣaṇam ||**

**madhvācāryaḥ (bhāgavata-tātparyam) : **yasmāt paramātmaiva tattvam | tasmāt tam eva paśyanti munayaḥ | ātmanīśvara iti na jīvaikyam ucyate | pareṣām api brahmādīnāṁ yato’varatvaṁ sa parāvaraḥ | bheda-dṛṣṭābhimāneneti hi kāpileye | brahma-pradhānam upayānty agatābhimānā iti ca | vidyātmani bhidā-bodhaḥ | yatra hi dvaitam iva bhavati | anyam īśasya mahimānam iti | anaśnan anyo’bhicākaśīti [mu.u. 3.1.1] iti, chāyātapau brahma-vido vadanti [ka.u. 1.3.1], eko bahūnāṁ yo vidadhāti kāmān [śve.u. 6.13], satyaḥ so asya mahimā gṛṇeśavo yajñeṣu vipra-rājye | satyam enam anu viśve madanti | yatra pūrve sādhyāḥ santi devāḥ | śṛṇv evīra ugram ugraṁ dayāyann ity-ādi ca | magnasya hi pare’jñāne kiṁ na duḥkhataraṁ bhavet | 


    bahavaḥ puruṣā brahmann utāho eka eva tu |


    naitad icchanti puruṣam ekaṁ kurkulodvaha || iti mokṣa-dharme |

bheda-dṛṣṭyābhimānena paśyanto yānti tat-padam ity-ādi vāyu-prokte | om anupapattes tu na śārīraḥ [viśeṣs 1.2.3], bheda-vyapadeśāt [ve.sū. 1.1.17], pṛthag upadeśāt [ve.sū. 2.3.26] ity-ādi | 

satyatvaṁ ca bhedasyoktiṁ bhāllaveya-śrutau | sthāṇur hoccakrāma sa prajāpatim uvāca |ko’si ko’stha kaḥ sa iti hovāca | yo’smi yo’stha yaḥ sa iti | atha hainam upakrośat | satyaṁbhidā satyaṁbhidā satyaṁbhideti | maivāruvaṇyo maivārrvaṇyo maivārrvaṇya itīti | satyam enam | satyaḥ so asya mahimeti coktam |

mahā-saṁhitāyāṁ ca—


    trividhaṁ jīva-saṅghaṁ ca paramātmānam avyayam |


    teṣāṁ bhedaṁ ca ye satyaṁ vidur moha-vivarjitāḥ ||


    te yānti paramaṁ sthānaṁ viṣṇor evācalaṁ dhruvam |


    jīveśvara-bhidāṁ bhrāntiṁ kecid āhur apaṇṭitāḥ ||


    anārataṁ tamo yānti paramātma-vinindanāt ||


    parādhīnaś ca baddhaś ca svalpa-jñāna-sukhe hitaḥ |


    alpa-śaktiḥ sadoṣaś ca jīvātmānīdṛśaḥ paraḥ ||


    vadatāṁ tu tayor aikyaṁ kiṁ tenāduṣkṛtaṁ kṛtam ||


    antaryāmyaikya-vācīni vacanānīha yāni tu |


    tāni dṛṣṭvā bhramantīha durātmāno’lpa-cetasaḥ ||


    asyāsmi tvam ahaṁ svātmety abhidhā-gocaro yataḥ |


    sarvāntaratvāt puruṣas tv antaryāmī niyāmayam ||


    ato bhramanti vacanair āsurā moha-tat-paraiḥ |


    tan-mohane parā prītir devānāṁ paramasya ca |


    ato mahāndhakāreṣu patanty ajñāna-mohitaḥ || ity-ādi ||13||

———————————————————————————————————————

**śrīdhara-svāmī (bhāvārtha-dīpikā) : **dharmasya phalaṁ bhaktir nārtha-kāmādikam itīmam artham upapādyopasaṁharati—ata iti | he dvija-śreṣṭhāḥ | hari-toṣaṇaṁ harer ārādhanam | saṁsiddhiḥ phalam ||13||

———————————————————————————————————————

**jīva-gosvāmī (krama-sandarbhaḥ) : **sā caivaṁ durlabhā bhaktiḥ śrī-hari-toṣaṇe prayuktāt svābhāvika-dharmād api labhyate | tasmād dhari-toṣaṇam eva tasya paramaṁ phalam ity āha—ata iti | svanuṣṭhitasya bahu-prayatnenācchidram upārjitasyeti tucche svargādi-phale tat-prayogo’tīvāyukta iti bhāvaḥ ||13||

———————————————————————————————————————

**viśvanātha-cakravartī (sārārtha-darśiṇī) : **tad evaṁ dharmaḥ svānuṣṭhitaḥ [bhā.pu. 1.2.8] ity-ādinā karmaṇaḥ śramatvam eva, jñāna-yogayor api śreyaḥ-sṛtiṁ bhaktim udasya te vibho [bhā.pu. 10.14.4] iti | naiṣkarmyam apy acyuta-bhāva-varjitaṁ [bhā.pu. 1.5.12, 12.12.53], pureha bhūman bahavo’pi yoginaḥ [bhā.pu. 10.14.5] ity-ādibhyo bhaktyā vinā śramatvam eva | bhaktes tu karma-yoga-jñānādy-amiśritāyā eva śuddhāyā ātma-prasādakatvaṁ prakaraṇato’vagatam | 

tatraivaṁ śaṅkate—nanu jñāna-yogayor apravṛttau na kācic cintā | karmaṇāṁ tu nityānām akaraṇe mahān pratyavāyo durgati-hetus tatra kā vārtā ? ity āha—ataḥ pumbhir iti | yata ukta-nyāyenotkṛṣṭāv api jñāna-yogau bhaktyaiva siddhau bhāvetāṁ bhaktis tu tābhyāṁ vināpi svayaṁ siddhyati | ato hari-toṣaṇaṁ bhaktyaiva jātaṁ cet, tadā dharmasya saṁsiddhiḥ | yo yatnād anuṣṭhito’pi karmiṇāṁ sāṅgopāṅgatayā prāyaḥ siddho na bhavati so’pi bhaktimatām ananuṣṭhito’pi samyag eva siddho bhavati | 


    yat karmabhir yat tapasā jñāna-vairāgyataś ca yat |


    yogena dāma-dharmeṇa śreyobhir itarair api ||


    sarvaṁ mad-bhakti-yogena mad-bhakto labhate’ñjasā |


    svargāpavargaṁ mad-dhāma kathañcid yadi vāñchati || [bhā.pu. 11.20.32-33] 

iti śrī-bhagavad-ukteḥ | tena karmākaraṇa-janita-pratyavāyo bhaktānāṁ parāhataḥ |

nanu yadi bhaktyā dharmaḥ saṁsiddhas tarhi dharma-phalam api tair labhyatām ? satyam | sakāmatve sati labhyate eva niṣkāmatve sati teṣāṁ naiṣkarmyam eva bhavati | tathā ca śrutir gopāla-tāpanī—bhaktir asya bhajanam | tad ihāmutropādhi-nairāsyenaivāmuṣmin manaḥ-kalpanam | etad eva ca naiṣkarmyam || [go.tā.u. 1.14] tad evaṁ—yathā taror mūla-niṣecanena [bhā.pu. 4.31.12] iti nyāyena bhaktyaiva dharmāḥ saṁs bhaktyaiva dharmāḥ saṁsiddhā evāto bhaktānāṁ karmaṇy adhikāra eva dūrīkṛto bhagavatā yad uktam—


    tāvat karmāṇi kurvīta na nirvidyeta yāvatā |


    mat-kathā-śravaṇādau vā śraddhā yāvan na jāyate || [bhā.pu. 11.20.9]

dharmān santyajya yaḥ sarvān māṁ bhajet sa tu sattamaḥ [bhā.pu. 11.11.32] iti | sarva-dharmān parityajya mām ekaṁ śaraṇaṁ vraja [gītā 18.66] iti | tathā sati yathā taror mūla-niṣecanena [bhā.pu. 4.31.12] ity ādau, yathaiva sarvārhaṇam acyutejyā ity atra yathācutya-pūrjanam eva sarveṣāṁ deva-pitrādīnām arhaṇa-rūpaṁ bhavati tadvad atra hari-toṣaṇam eva svanuṣṭhita-dharmasya samyak siddhi-rūpaṁ bhavatīty arthaḥ | tathā cācyutasya pūjane toṣaṇe ca jāte deva-pitrādīnāṁ pūjana-rūpasya svanuṣṭhita-dharmasya saṁsiddhiḥ svayam eva jāteti bhāvaḥ | evam eva dṛṣṭānte’pi taror mūla-niṣecanenaiva śākhā-pallavādīnāṁ secanaṁ svayam eva jātam iti jñeyam | tad api yat prācyādi-bhaktānām ananyānām api karmi-kula-saṅghaṭṭa-gatatvenaiva tad-anurodha-vaśād īṣat karma-karaṇaṁ tat-karmākaraṇam eva tatra śraddhā-rāhityāt | 


    aśraddhayā hutaṁ dattaṁ tapas taptaṁ kṛtaṁ ca yat |


    asad ity ucyate pārtha na ca tat pretya no iha || [gītā 17.28]

ceti bhagavad-ukteḥ ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sā cedṛśī bhaktir haritoṣe prayuktāt sva-dharmād api labhyate, tasmāt-toṣaṇam eva mukhyaṁ phalam ity āha—ata iti | svanuṣṭhitasyāc-chidram upārjitasya | saṁsiddhiḥ phalam ||13||

**...**

|| 1.2.14 ||

**tasmād ekena manasā bhagavān sātvatāṁ patiḥ |**

**śrotavyaḥ kīrtitavyaś ca dhyeyaḥ pūjyaś ca nityadā ||**

**śrīdhara-svāmī (bhāvārtha-dīpikā) : **yasmāc ca bhakti-hīno dharmaḥ kevalaṁ śrama eva, tasmād bhakti-pradhāna eva dharmo’nuṣṭheya ity āha—**tasmād** iti | **ekena** ekāgreṇa **manasā** ||14||

———————————————————————————————————————

**kaivalya-dīpikā :** catur-vargam āha—**tasmād** iti | yasmāt sarva-dharmāṇāṁ viṣṇu-bhaktiḥ phalam | **sātvatāṁ** sattvavatām | sac-chabdena sattvam ucyate ||14|| [mu.pha. 7.95]

———————————————————————————————————————

**jīva-gosvāmī (krama-sandarbhaḥ) : tasmād** iti tair vyākhyātam | tatra bhakti-hīnaḥ iti, bhaktiḥ śravaṇādi-rucis tad-vihīnas tad-anutpādaka ity arthaḥ | **tasmād** bhakti-pradhāna eva | bhaktiḥ śravaṇādi-ratir eva pradhānaṁ phalaṁ yatra, sa dharmaḥ śravaṇādir ity arthaḥ | yad vā, yady evaṁ śrī-hari-santoṣakasyāpi dharmasya phalaṁ śravaṇādi-ruci-lakṣaṇā bhaktir eva tat-pravartitāś ca jñāna-vairāgyādi-guṇā ity āyātam | tadā sākṣāc-chravaṇādi-rūpā bhaktir eva kartavyā | kiṁ tat-tad-āgraheṇa ? ity āha—**tasmād** iti | **ekena** karmādy-āgraha-śūnyena | **śravaṇam** atra nāma-guṇādīnāṁ, tathā **kīrtanaṁ** ca ||14|| 

———————————————————————————————————————

**viśvanātha-cakravartī (sārārtha-darśiṇī) : **yasmād evaṁ **tasmād ekena** karma-jñānādy-anutiṣṭhāśā-śūnyena ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **haritoṣa-phalasya sva-dharmasya cet-tat-kathā-ruciḥ phalaṁ, tadāśrayaṇādikā sakṣād-bhaktir eva kāryā, kiṁ sva-dharmāgraheṇa? ity ataḥ sādho'tra yatsāraṁ [bhā.pu. 1.1.11] ity asya praśnasyottaram āha—tasmād iti | ekenaikāgreṇa sva-dharmāgrahaśūnyena | nāma-rūpa-guṇādīnāṁ śravaṇa-kīrtane, bimbasya dhyānaṁ, arcāyāḥ pūjanaṁ ||14||

**...**

|| 1.2.15 ||

**yad-anudhyāsinā yuktāḥ karma-granthi-nibandhanam |**

**chindanti kovidās tasya ko na kuryāt kathā-ratim ||**

**śrīdhara-svāmī (bhāvārtha-dīpikā) : **bhakti-rahito dharmaḥ kevalaṁ śrama eveti prapañcitam | idānīṁ tu bhakter mukti-phalatvaṁ prapañcayati—yad iti | **yasyaanudhyā** anudhyānaṁ saiva **āsiḥ** khaḍgaḥ, tena **yuktā** vivekino **granthim** ahaṅkāraṁ nibadhnāti yat **karma,** tac **chindanti,tasya kathāyāṁ ratiṁ ko na kuryāt** ? ||15||

———————————————————————————————————————

**jīva-gosvāmī (krama-sandarbhaḥ) : **tatra cāntima-bhūmikā-paryantāṁ sugamāṁ śailīṁ vaktuṁ dharmādi-kaṣṭa-nirapekṣeṇa yukti-mātreṇa tat-prathama-bhūmikāṁ śrī-hari-kathā-rucim utpādayan tasya guṇaṁ smārayati—yad iti | **kovidā** vivekinaḥ | **yuktāḥ** saṁyata-cittāḥ | **yasya** harer **anudhyā** anudhyānaṁ cintana-mātram, saiva **āsiḥ** khaḍgaḥ, tena **granthiṁ** nānā-deheṣv ahaṅkāraṁ nibadhnāti yat, tat **karma chindanti** | **tasya** evaṁ-bhūtasya parama-duḥkhād uddhartuḥ **kathāyāṁ ratiṁ ko nu kuryāt** ? ||15||

———————————————————————————————————————

**viśvanātha-cakravartī (sārārtha-darśiṇī) : **nanu ca mat-kathā-śravaṇādau vā śraddhā yāvan na jāyate [bhā.pu. 11.20.9] iti, śraddhālur me kathāḥ śṛṇvan [bhā.pu. 11.11.23] iti, jāta-śraddho mat-kathāsu [bhā.pu. 11.20.27] ity-ādi bhagavad-ukteḥ kathāyāṁ śraddhāvān eva bhaktāv adhikārīty ataḥ śraddhā kathaṁ syād ity ataḥ āha—yad anv iti | **yasya anudhyānam evāsiḥ** khaḍgaḥ, tena **yuktāḥ** sahitā janāḥ **granthi-nibandhanaṁ** granthir ahaṅkāro nibadhyate yena tat **karma** | 

yad vā, sva-sañcita-dhanebhyaḥ pṛthak-kṛte kiṁcin-mātram ekaika-dina-bhojanārthaṁ janāḥ sva-granthau nibadhnanti yathā, tathaiva granthi-nibandhanaṁ vartamāna-janma-bhogyaṁ prārabdhaṁ karma, tad api chindanti, tasya kathāyāṁ ratiṁ prītiṁ ko na kuryāt ? iti tat-kathāyāṁ prītir api sahasā jāyate, kiṁ punar adhikāra-vyañjikā śraddhā ? iti bhāvaḥ ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhakyadhikāre śraddhā-hetus tāṁ dhyāna-guṇenotpādayann āha—yad iti | kovidā vivekino yuktā yatacittāḥ | yasya hareranudhyā smṛtiḥ sa evāsiḥ khaḍgas tena | granthiṁ dehāhaṁ-bhāvaṁ nivadhnāti yat karma taṁ chindanti tasya kathāsu ratiṁ ruciṁ ko na kuryāt ? granthi-nibandhanaṁ pātheyopamaṁ prārabdhaṁ karma ity-eke, deha-sthitiṁ dagdha-paṭa-nyāyena īśecchayeti bhāvaḥ ||15||

 **...**

|| 1.2.16 ||

**śuśrūṣoḥ śraddadhānasya vāsudeva-kathā-ruciḥ |**

**syān mahat-sevayā viprāḥ puṇya-tīrtha-niṣevaṇāt ||**

**śrīdhara-svāmī (bhāvārtha-dīpikā) : **nanu satyam eva karma-nirmūlanī hari-kathā-ratiḥ, tathāpi tasyāṁ rucir notpadyate | kiṁ kurmaḥ ? tatrāha—śuśrūṣor iti | **puṇya-tīrtha-niṣevaṇān** niṣpāpasya **mahat-sevā syāt**, tathā ca tad-dharma-**śraddhā**, tataḥ **śravaṇecchā**, tato **ruciḥ** syād ity arthaḥ ||16||

———————————————————————————————————————

**jīva-gosvāmī (krama-sandarbhaḥ) : **śuśrūṣor iti tair eva vyākhyātam | tatra puṇya-tīrtha-niṣevaṇādibhir ity ayam apy eko mārgaḥ syāt—te punanty uru-kālena [bhā.pu. 10.48.31] ity-ādinā | sadyaḥ punanty upaspṛṣṭāḥ [bhā.pu. 1.1.15] ity-ādinā ca ṛju-mārgo’py asti | 

yad vā, nanv evam api tasya kathā-rucir manda-bhāgyānāṁ na jāyata ity āśaṅkya tatropāyān vadan tām ārabhya naiṣṭhika-bhakti-paryantāṁ bhaktim upadiśati pañcabhiḥ | tatra **śuśrūṣor** iti, bhuvi puru-puṇya-tīrtha-sadanāny ṛṣayo vimadāḥ [bhā.pu. 10.87.35] ity-ādy-anusāreṇa prāyas tatra mahat-saṅgo bhavatīti tadīya-ṭīkānumatyā ca **puṇya-tīrtha-niṣevaṇād** dhetor labdhā yadṛcchayā yā **mahat-sevā,** tayā **vāsudeva-kathā-ruciḥsyāt** | kāryāntareṇāpi tīrthe bhramato [īśvara-santoṣaka-dharmānuṣṭhātuḥ sukṛtino janasya] mahatāṁ prāyas tatra bhramatāṁ tiṣṭhatāṁ vā darśana-sparśana-sambhāṣaṇādi-lakṣaṇā sevā svata eva sampadyate | tat-prabhāveṇa ca tadīyācaraṇe śraddhā bhavati | tadīya-svābhāvika-paraspara-bhagavat-kathāyāṁ “kim ete saṅkathayanti tat śṛṇomi” iti tad-icchā jāyate | tac-chravaṇena ca tasyāṁ **rucir** jāyate iti | tathā ca mahadbhya eva śrutā jhaṭiti kārya-karīti bhāvaḥ | tathā śrī-kapila-deva-vākyam—


    satāṁ prasaṅgān mama vīrya-saṁvido 


    bhavanti hṛt-karṇa-rasāyanāḥ kathāḥ |


    taj-joṣaṇād āśv apavarga-vartmani


    śraddhā ratir bhaktir anukramiṣyati || [bhā.pu. 3.25.25] iti ||16|| [bhakti-sandarbha 11]

———————————————————————————————————————

**viśvanātha-cakravartī (sārārtha-darśiṇī) : **tathāpi kathāyāṁ prītir evārvirbhāve prakāraṁ śṛṇutety āha—śuśrūṣor iti | **mahat-sevayā** yādṛcchika-mahat-kṛpā-janitayā mahatāṁ sevayā **śraddadhānasya** jāta-śraddhayā puṁsaḥ **puṇya-tīrthaṁ** sad-guruḥ, tasya **niṣevaṇaṁ** caraṇāśrayaṇaṁ syāt | nidānāgamayos tīrtham ṛṣi-juṣṭa-jale gurau ity amaraḥ | tasmāc ca śuśrūṣos tasya vāsudeva-kathāsu ruciḥ syād ity anvayaḥ ||16||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kathā-rucer āvirbhāva-prakāram āha—śuśrūṣor iti | yādṛcchika-mahat-kṛpā-janyayā mahat-sevayā śuśrūṣoḥ śraddadhānasya ca jāta-dṛḍha-viśvāsasya puṁsaḥ punya-tīrtha-niṣevaṇāt saṁśayac-chettṛ-guru-pādāśrayanāt tasya vāsudeva-kathā-ruciḥ syāt | nipān āgamayos tīrthamṛṣi-juṣṭa-jale gurau ity amaraḥ ||16||

**...**

|| 1.2.17 ||

**śṛṇvatāṁ sva-kathāḥ kṛṣṇaḥ puṇya-śravaṇa-kīrtanaḥ |**

**hṛdy antaḥ-stho hy abhadrāṇi vidhunoti suhṛt satām ||**

**śrīdhara-svāmī (bhāvārtha-dīpikā) : **tataś ca śṛṇvatām iti | **puṇye śravaṇa-kīrtane** yasya saḥ | **satāṁ suhṛd** dhita-kārī | **hṛdi** yāny **abhadrāṇi** kāmādi-vāsanās tāni | **antaḥ-stho** hṛdaya-sthaḥ san ||17||

———————————————————————————————————————

**jīva-gosvāmī (krama-sandarbhaḥ) : **kathā-dvārā antaḥ-stho bhāvanā-padavīṁ gataḥ san hariḥ | **abhadrāṇi** vāsanāḥ ||17|| [bhakti-sandarbha 12]

———————————————————————————————————————

**viśvanātha-cakravartī (sārārtha-darśiṇī) : **tataś ca śṛṇvatām iti krameṇa śravaṇa-kīrtane ukte | tataś ca **hṛdi** yāny **abhadrāṇi** pāpāni tāny **antaḥ-sthaḥ** san **vidhunoti** iti smaraṇam ||17||

———————————————————————————————————————

**viśvanāthaḥ (mādhurya-kādambinī 3.1-2): **atha pūrvaṁ yā aniṣṭhitā niṣṭhiteti dvividhoktā bhajana-kriyā | tasyāḥ prathamā ṣaḍ-vidhā lakṣitā | tato dvitīyām alakṣayitvaivānartha-nivṛttiḥ prakrāntā | yad uktaṁ—śṛṇvatām iti dvābhyām | 

tatra **śṛṇvatāṁ sva-kathāḥ kṛṣṇaḥ puṇya-śravaṇa-kīrtanaḥ** ity aniṣṭhitaiva bhaktir avagamyate, naiṣṭhikīty agre vakṣyamāṇatvāt | **abhadrāṇi vidhunoti** iti tayor madhye evānarthānāṁ nivṛttir uktā | **naṣṭa-prāyeṣv abhadreṣv** ity atra teṣāṁ kaścana bhāgo nāpi nivartata ity api sūcita iti |

ata eva krama-prāptatayā niṣṭhitā bhaktir idānīṁ vivriyate | **niṣṭhā** naiścalyam utpannā yasyā iti niṣṭhitā | naiścalyaṁ bhakteḥ pratyahaṁ vidhitsitam apy anartha-daśāyāṁ laya-vikṣepāpratipatti-kaṣāya-rasāsvādānāṁ pañcānām antarīyāṇāṁ durvāratvān na siddham āsīt | anartha-nivṛtty-anantaraṁ teṣāṁ tadīyānāṁ nivṛtta-prāyatvāt naiścalyaṁ sampadyate iti layādy-abhāva eva niṣṭhā-liṅgam | tatra layaḥ kīrtana-śravaṇa-smaraṇeṣu uttareṣv ādhikyena nidrodgamaḥ | vikṣepas teṣu vyavahārika-vārtā-samparkaḥ | apratipattiḥ kadācil laya-vikṣepayor abhāve kīrtanādy-asāmarthyam | kaṣāyaḥ krodha-lobha-garvādi-saṁskāraḥ | rasāsvādaḥ viṣaya-sukhodaya-kāle kīrtanādiṣu mano’nabhiniveśa iti ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tataś ca śṛṇvatām iti kathā-dvārāntaḥstho bhāvanā-padavīṁ prāptaḥ kṛṣṇo hṛdi sthitāny abhadrāṇi vidhunoti ||17||

**...**

|| 1.2.18 ||

**naṣṭa-prāyeṣv abhadreṣu nityaṁ bhāgavata-sevayā |**

**bhagavaty uttama-śloke bhaktir bhavati naiṣṭhikī ||**

**śrīdhara-svāmī (bhāvārtha-dīpikā) : **tataś ca naṣṭa-prāyeṣv iti | sarvābhadra-nāśasya jñānottara-kālatvāt prāya-grahaṇam | bhāgavatānāṁ bhāgavata-śāstrasya vā sevayā | naiṣṭhikī niścalā vikṣepakābhāvāt ||18||

———————————————————————————————————————

**jīva-gosvāmī (krama-sandarbhaḥ) : **naṣṭa-prāyeṣu na taj-jñānam iva samyaṅ-naṣṭeṣv eveti bhakter nirargala-svabhāvatvam uktam | bhāgavatānāṁ bhāgavata-śāstrasya vā sevayā bhaktir anudhyāna-rūpā naiṣṭhikī santatā eva bhavati ||18||

———————————————————————————————————————

**viśvanātha-cakravartī (sārārtha-darśiṇī) : **bhāgavatānāṁ vaiṣṇavānāṁ bhāgavatasya śāstrasya ca—naṣṭa-prāyeṣv iti | nāmāparādha-lakṣaṇasyābhadrasya kaścana kaścana prabalo bhāgaḥ kṣīṇatvaṁ gacchan rati-paryanto’pi bhavatīti bhāvaḥ | naiṣṭhikī niṣṭhā cittaikāgryaṁ tāṁ prāptā ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **naṣṭeti—bhāgavatānāṁ bhāgavatasya ca sevayābhadreṣu nāmāparādhānteṣv anartheṣu naṣṭa-prāyeṣu satsu bhagavati naiṣṭhikī sthirā bhaktir bhavati ||18||

 **...**

|| 1.2.19 ||

**tadā rajas-tamo-bhāvāḥ kāma-lobhādayaś ca ye |**

**ceta etair anāviddhaṁ sthitaṁ sattve prasīdati ||**

**śrīdhara-svāmī (bhāvārtha-dīpikā) : **rajaś ca tamaś ca ye ca tat-prabhavā bhāvāḥ kāmādayaḥ etair anāviddham anabhibhūtam | prasīdaty upaśāmyati ||19||

———————————————————————————————————————

**jīva-gosvāmī (krama-sandarbhaḥ) : **tadaiva tri-bhuvana-vibhava-hetave’py akuṇṭha-smṛtiḥ [bhā.pu. 11.2.53] ity-ādy-ukta-rītyā sarva-vāsanā-nāśāt cittaṁ śuddha-sattvam agraṁ sat bhagavat-tattva-sākṣātkāra-yogyaṁ bhavatīty āha—tadeti ||19||

———————————————————————————————————————

**viśvanātha-cakravartī (sārārtha-darśiṇī) : **rajas-tamobhyāṁ bhāva utpattir yeṣāṁ te vikṣepayādayaḥ | ādi-śabdāt krodha-moha-mātsaryāṇi anāviddham avikṛtaṁ bhavati tena viṣayeṣv arucyā śravaṇa-kīrtanādiṣu svādutva-bhāṇa-lakṣaṇā rucir bhavatīty āyātam | tena pūrva-daśāyāṁ kāma-lobhādyais tīkṣṇa-śarāyitair āviddhaṁ cetaḥ kathaṁ prasīdatu ? kathaṁ vā kīrtanādeḥ samyag āsvādaṁ labhatām ? na hi vyathā-jarjaritasyānnādikaṁ samyak rocate iti bhāvaḥ | tataś ca sattve śuddha-sattva-mūrtau bhagavati sthitam āsaktam ||19||

———————————————————————————————————————

**viśvanāthaḥ (mādhurya-kādambinī 3.2-3): **atra ca-kārasya samuccayārthatvād rajas-tamo-bhāvā eva labhyante | kiṁ ca—etair anāviddham ity ukte bhāva-paryantaṁ teṣāṁ sthitir apy asti bhakty-abādhakatayaiva | 

sā ca niṣṭhā sākṣād-bhakti-vartinī tad-anukūla-vastu-vartinīti dvividhā | tatra sākṣād-bhaktir ananta-prakārāpi sthūlatayā trividhā | kāyikī vācikī mānasī ceti | tatra prathamaṁ kāyikyās tato vācikyās tata eva mānasyā bhakter niṣṭhā sambhaved iti kecit | bhakteṣu tāratamyena sthitānām api saha-ojo-balānāṁ madhye kvacana bhakte vilakṣaṇa-tādṛśa-saṁskāra-vaśāt kasyacid eva bhagavad-unmukhatvādhikyaṁ syād iti nāyaṁ krama ity anye | tad-anukūla-vastuni amānitva-mānadatva-maitrī-dayādīni | teṣāṁ niṣṭhā ca kutracana śama-prakṛtau bhakte bhakter aniṣṭhitatve dṛśyate kutracana tasminn uddhate bhakte niṣṭhitatve’pi na dṛśyate yady api tad api bhakti-niṣṭhaiva sva-sattvāsattvābhyāṁ tan-niṣṭhā-sattvāsattve sudhiyam avagamayati na tu bāla-pratītir eva vāstavīkartuṁ śakyeti | yad uktaṁ—


    bhaktir bhavati naiṣṭhikī | 


    tadā rajas-tamo-bhāvāḥ kāma-lobhādayaś ca ye |


    ceta etair anāviddhaṁ sthitaṁ sattve prasīdati || iti |

śravaṇa-kīrtanādiṣu yatnasya śaithilya-prābalya eva dustyajye sambhavantī niṣṭhitāniṣṭhite bhaktī pradarśayetām iti saṅkṣepato vivekaḥ ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tadeti—rajas tamobhyāṁ bhāvo janma ṣeṣāṁ te vikṣepa-layādayaḥ kāmety-ādi-padāt krodha-moha-mada-mātsaryāṇi | tais taiś ca ceto'nāviddham avikṛtaṁ bhavatīti viṣayeṣv aruciḥ śravaṇa-kīrtanādiṣu tu rucir bhavatīty arthaḥ | tataḥ sattve viśuddhas attva-vigrahe bhagavati sthitaṁ sthiraṁ sat prasīdati ||19||

 **...**

|| 1.2.20 ||

**evaṁ prasanna-manaso bhagavad-bhakti-yogataḥ |**

**bhagavat-tattva-vijñānaṁ mukta-saṅgasya jāyate ||**

**śrīdhara-svāmī (bhāvārtha-dīpikā) : **bhagavad-bhakti-yogataḥ prasanna-manaso’ta eva mukta-saṅgasya ||20||

———————————————————————————————————————

**jīva-gosvāmī (krama-sandarbhaḥ) : **evaṁ pūrvokta-prakāreṇa **prasanna-manasas** tato **mukta-saṅgasya** tyakta-kāmādi-vāsanasya **bhakti-yogataḥ** punar api kriyamāṇāt tasmād **vijñānaṁ** sākṣātkāro manasi bahir vā bhāvanāṁ vinaivānubhavo yaḥ, sa jāyate |[^27] ||20|| [bhakti-sandarbhaḥ 15]

———————————————————————————————————————

**viśvanātha-cakravartī (sārārtha-darśiṇī) : **evam anena prakāreṇāsakti-pūrvakaṁ pratikṣaṇaṁ bhagavataḥ kṛṣṇasya bhajanaṁ kurvataḥ **prasanna-manasa** utpanna-rater ity arthaḥ, ratyā vinā sarvathā viṣayāsaṁsparśasyānutpatteḥ, tena vinā ca manaḥ-prasādāsambhavād iti | tataś ca bhagavati bhakti-yogaḥ premā, tasmāc ca bhagavatas tasya svarūpa-guṇa-līlaiśvarya-mādhuryasya **vijñānam** anubhava ity anubhava ity anusaṁhitaṁ bhakteḥ phalam uktaṁ—janayaty āśu vairāgyaṁ jñānaṁ ca yad ahaitukaṁ [bhā.pu. 1.2.7] iti yat pūrvam uktaṁ, tad idam eva jñeyam | **mukta-saṅgasya** utpanna-vairāgyasya ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evām ukta-prakāreṇa prasanna-manaso viśuddha-cittasya tato mukta-saṅgasya viraktasya bhagavad-bhakti-yogataḥ samāvṛttāt-tasmād-bhagavat-tattvasya vadantīty uktasya vijñānaṁ sākṣātkāro jāyate ||20||

 **...**

|| 1.2.21 ||

**bhidyate hṛdaya-granthiś chidyante sarva-saṁśayāḥ |**

**kṣīyante cāsya karmāṇi dṛṣṭa evātmanīśvare ||**

———————————————————————————————————————

**śrīdhara-svāmī (bhāvārtha-dīpikā) : **vijñana-phalam āha—bhidyata iti | **hṛdayam** eva **granthiś** cij-jaḍa-granthana-rūpo’haṅkāraḥ | ata eva **sarve saṁśayā** asaṁbhāvanādi-rūpāḥ | **karmāṇy** ārabdha-phalāni | **ātmani** svarūpa-bhūte **īśvare dṛṣṭe** sākṣāt-kṛte sati | **eva**-kāreṇa vijñānānantaram eveti darśayati ||21||

———————————————————————————————————————

**jīva-gosvāmī (krama-sandarbhaḥ) : **tasya ca paramānandaika-rūpatvena svataḥ-phala-rūpasya sākṣāt-kārasyānuṣaṅgikaṁ phalam āha—bhidyata iti | **hṛdaya-granthi**-rūpo’haṅkāraḥ | **sarva-saṁśayāś chidyante** iti śravaṇa-mananādi-pradhānānām api **tasmin dṛṣṭa** eva sarve saṁśayāḥ samāpyante ity arthaḥ | ataḥ śravaṇena tāvaj-jñeya-gatāsambhāvanāś chidyanta iti | mananena tad-gata-viparīta-bhāvanāḥ | sākṣātkāreṇa tv ātma-yogyatā-gatāsambhāvanā-viparīta-bhāvane iti jñeyam | **kṣīyante** tad-icchā-mātreṇaiva tad-ābhāso na kiñcid eva teṣv avaśiṣyata ity arthaḥ ||21|| [bhakti-sandarbhaḥ 16]

———————————————————————————————————————

**viśvanātha-cakravartī (sārārtha-darśiṇī) : hṛdaya-granthir** avidyā **bhidyata** iti karma-kartari prayogeṇāvidyā-dhvaṁso bhaktānām ananusaṁhitaṁ phalam | evam eva **chidyante sarva-saṁśayāḥ,** asambhāvanādi-rūpāḥ | ātmanīti īśvara ity asya viśeṣaṇam | yad vā, **ātmany** eva manasy eva **dṛṣṭe,** kiṁ punaḥ sākṣād dṛṣṭe satīti sphūrti-sākṣātkārāv uktau || 

satāṁ kṛpā mahat-sevā śraddhā guru-padāśrayaḥ |

bhajaneṣu spṛhā bhaktir anarthāpagamas tataḥ |

niṣṭhā rucir athāsaktī ratiḥ premātha darśanam |

harer mādhuryānubhava ity arthāḥ syuś caturdaśa ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **paramānanda-rūpatvena svataḥ-phala-rūpasya tasya sākṣātkārasyānuṣaṅgikaṁ phalam āha—bhidyata iti | hṛdaya-granthir dehāhaṅkāraḥ sarva-saṁśayāś chidyanta iti tasminn ātmanīśvare dṛṣṭe eva sati śravaṇādi-parasya tasya sarve te samāpyanta ity arthaḥ | śravaṇena jñeyagatāsaṁbhāvanā, mananena tad-gatā viparīta-bhāvanā, darśanena tu vijñātṛ-yogyatā gatā sā sā ca samāpyate | kṣīyanta iti tad īcchayaiva tadābhāsaḥ kaścid anuvartata iti jñeyaṁ | karmakartari prayogād ananusaṁhitās tad-bhedādayaḥ | atra sat-kṛpā-sat-sevā-śraddhā-gurvāśraya-bhakti-spṛhā-bhakty anartha-nivṛtti-niṣṭhā-sakti-prema-rūpeṇa vartmanā tad-darśanaṁ sādhyam uktaṁ ||21||

**...**

|| 1.2.22 ||

**ato vai kavayo nityaṁ bhaktiṁ paramayā mudā |**

**vāsudeve bhagavati kurvanty ātma-prasādanīm ||**

———————————————————————————————————————

**śrīdhara-svāmī (bhāvārtha-dīpikā) : **tatra ca sadācāraṁ darśayann upasaṁharati—ata iti | ātmanaḥ prasādanīṁ[^28] manaḥ-śodhanīm | vāsudeve bhaktiṁ kurvantīti bhajanīya-viśeṣo darśitaḥ ||22||

———————————————————————————————————————

**jīva-gosvāmī (krama-sandarbhaḥ) : **atra prakaraṇārthe sad-ācāraṁ darśayann upasaṁharati—ata iti | na kevalam etāvad-guṇatvaṁ tasyāḥ | kiṁ ca, paramayā mudeti karmānuṣṭhānavan na sādhana-kāle sādhya-kāle vā bhakty-anuṣṭhānaṁ duḥkha-rūpam, pratyuta sukha-rūpam evety arthaḥ | ata eva nityaṁ sādhaka-daśāyāṁ siddha-daśāyāṁ caitāvat kurvantīty uktam ||22||

———————————————————————————————————————

**viśvanātha-cakravartī (sārārtha-darśiṇī) : **paramayā mudeti | sādhana-daśāyām api kaṣṭābhāva uktaḥ ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atra sadācāraṁ darśayann upasaṁharatyata iti | ātma-prasādinīṁ manaḥ-śodhinīṁ, nityam iti sarvadā-kartavyatā | paramayā mudeti sukha-rūpatā tasyāḥ | 


    sarva-maṅgala-mūrdhanyā pūrṇānandamayī sadā | 


    dvijendra! tava mayy astu bhaktir avyabhicāriṇī ||[^29] iti nāradīyāt ||22||

 **...**

|| 1.2.23 ||

**sattvaṁ rajas tama iti prakṛter guṇās tair**

**yuktaḥ paraḥ puruṣa eka ihāsya dhatte |**

**sthity-ādaye hari-viriñci-hareti sañjñāḥ**

**śreyāṁsi tatra khalu sattva-tanor nṝṇāṁ syuḥ ||**

**madhvācāryaḥ (bhāgavata-tātparyam) : **viṣṇor eva tri-sañjñāḥ | vāmane ca—


    brahma-viṣṇv-īśa-rūpāṇi trīṇi viṣṇor mahātmanaḥ |


    brahmaṇi brahma-rūpaś ca śiva-rūpī śive sthitaḥ ||


    pṛthag eva sthito devo viṣṇu-rūpī janārdanaḥ || iti |

trayo’pi guṇāḥ viṣṇv-āśrayāḥ | tathāpi sattva-tanau jīve śreyāṁsi syuḥ | megha-rūpatvād dhūma uttamaḥ ||23-24||

———————————————————————————————————————

**śrīdhara-svāmī (bhāvārtha-dīpikā) : **tad evopapādayituṁ brahmādīnāṁ trayāṇām ekātmakatve’pi vāsudevasyādhikyam āha—sattvam iti | **iha** yady apy **eka** eva **paraḥ pumān asya** viśvasya **sthity-ādaye** sthiti-sṛṣṭi-pralayārthaṁ **hari-viriñci-hareti-sañjñāḥ** kevalaṁ bhinnā **dhatte** | hari-viriñci-harā iti vaktavye sandhir ārṣaḥ | tatra teṣāṁ madhye **śreyāṁsi** śubha-phalāni **sattva-tanor** vāsudevād eva **syuḥ** ||23||

———————————————————————————————————————

**jīva-gosvāmī (krama-sandarbhaḥ) : **tad evaṁ karma-jñāna-vairāgya-yatna-parityāgena bhagavad-bhaktir eva kartavyeti matam | karma-viśeṣa-rūpaṁ devatāntara-bhajanam api na kartavyam ity āha saptabhiḥ | tatrānyeṣāṁ kā vārtā ? saty api śrī-bhagavata eva guṇāvatāratve śrī-viṣṇuvat sākṣāt para-brahmatvābhāvāt sattva-mātropakārakatvābhāvāc ca | pratyuta rajas-tamo-bṛṁhaṇatvāc ca brahma-śivāv api śreyo’rthibhir nopāsyāv ity āha—sattvam iti dvābhyām | 

iha yadyapy **eka** eva **paraḥ pumānasya** viśvasya **sthity-ādaye** sthiti-sṛṣṭi-layārthaṁ **taiḥ** sattvādibhir **yuktaḥ** pṛthak pṛthak tat-tad-adhiṣṭhātā, tathāpi paras tat-tad-asaṁśliṣṭaḥ san **hari-viriñci-hareti sañjñā** bhinnā **dhatte**, tat-tad-rūpeṇāvirbhavatīty arthaḥ | tatrāpi[^30] tatra teṣāṁ madhye **śreyāṁsi** dharmārtha-kāma-mokṣa-bhakty-ākhyāni śubha-phalāni **sattva-tanor **adhiṣṭhita-sattva-śakteḥ śrī-viṣṇor eva syuḥ | 

ayaṁ bhāvaḥ—upādhi-dṛṣṭyā tau dvau sevamāne rajas-tamasor ghora-mūḍhatvād bhavanto’pi dharmārtha-kāmā nātisukhadā bhavanti | tathopādhi-parityāgena sevamāne bhavann api mokṣo na sākṣān na ca jhaṭiti, kintu katham api paramātmāṁśa evāyam ity anusandhānābhyāsenaiva paramātmana eva bhavati, tatra tatra sākṣāt-paramātmākāreṇāprakāśāt | tasmāt tābhyāṁ śreyāṁsi na bhavantīti | 

athopādhi-dṛṣṭyāpi śrī-viṣṇuṁ sevamāne sattvasya śāntatvād dharmārtha-kāmā api sukhadāḥ | tatra niṣkāmatvena tu taṁ sevamāne sattvāt sañjāyate jñānaṁ [gītā 14.17] iti cokter mokṣaś ca sākṣāt | ata uktāṁ skānde—


    bandhako bhava-pāśena bhava-pāśāc ca mocakaḥ |


    kaivalyadaḥ paraṁ brahma viṣṇur eva sanātanaḥ || iti |

upādhi-parityāgena tu pañcamaḥ puruṣārtho bhaktir eva bhavati | tasya paramātmākāreṇaiva prakāśāt | tasmāc chrī-viṣṇor eva śreyāṁsi syur iti ||23|| [paramātma-sandarbha 12, bhakti-sandarbha 18]

———————————————————————————————————————

**viśvanātha-cakravartī (sārārtha-darśiṇī) : **evaṁ karma-jñānādikam atikramya bhakter eva yathā kartavyatvam uktam | tathaiva devatānataropāsanām apy apahāya bhagavān evopāsya ity ucyate | sa ca bhagavān eka evāpi krīḍayāvatarann aneko’pi bhavati | bahu-mūrty-eka-mūrtikaṁ [bhā.pu. 10.40.7] iti daśamāt | tasyāvatārā dvividhāś cic-chaktyā māyā-śaktyā ca | cic-chaktyā matsya-kūrmādayo bhajanīyā eva | māyā-śaktyā ca ye sattva-rajas-tamo bhir viṣṇu-brahma-rudrās teṣu viṣṇur eva bhajanīya ity āha sattvam iti | iha yadyapi eka eva pumān ādi-puruṣaḥ asya viśvasya sthity-ādaye sthiti-sṛṣṭi-layārtham | taiḥ sattvādibhir yukta eva hari-viriñci-harā iti sañjñā dhatte | sandhir ārṣaḥ | para iti guṇair yukto’pi acintya-śaktyā tebhyo bahiḥ pṛthag-avasthiityaiva teṣām  asparśanāt para ayukta ity arthaḥ | tad api śreyāṁsi bhaktānām abhīṣṭāni | tatra teṣu madhye sattva-tanoḥ —


    bhejire munayo’thāgre bhagavantam adhokṣajam |

	sattvaṁ viśuddhaṁ kṣemāya kalpante ye’nu tān iha || [bhā.pu. 1.2.25]

ity uttara-śloka-dṛṣṭyā viśuddha-sattvātmaka-śarīrāt harer eva syuḥ | sākṣī cetā kevalo nirguṇaś ca [śve.u. 6.11] iti | sattvādayo na santīśe yatra ca prākṛtā guṇā [vi.pu. 1.9.44] iti | harir hi nirguṇaḥ sākṣāt puruṣaḥ prakṛteḥ paraḥ [bhā.pu. 10.88.5] ity-ādi śruti-smṛti-virodhāt | harau māyā-guṇasya sattvasya yuktatve’pi tasyāyoga eva | sattvasya prakāśa-rūpatvādaudāsīnyāc ca tena sac-cid-ānanda-vastuno mahā-prakāśakasyoparāgāsambhavāt prākṛta-sattvasya na hi hari-śarīrārambhakatvam | rajas-tamasos tu vikṣepa-rūpatvāvaraṇa-rūpatvābhyām upakārakatvāpakārakatvābhyāṁ ca tābhyām ānandasya vikṣiptatvam āvṛtatvam ity uparāga-sambhavāt brahma-rudrayo rajas-tamas-tanutvam eveti tayoḥ sa-guṇatvaṁ harer nirguṇatvaṁ ca yukti-siddham eva nirguṇatve’pi prākṛta-sattvasya prakāśa-rūpeṇa tat-samīpa-vartitayā tatra sthitatvād viśva-pālana-lakṣaṇas tad-dharme audāsīnyena harau pratīyate | na ca tena tasya nirguṇatvaṁ vyāhatam iti vācyaṁ saṁyoga-samavāya-sambandhābhyāṁ prākṛta-sattvasya tatrāsambhavāt | sāmīpya-sambandhenaiva tatra sthitatvād iti | svabhakta-pālanaṁ tu svarūpa-bhūtasya śuddha-sattvasya dharmo jñeyaḥ | 

kiṁ cātra brahmaṇo hiraṇyagarbhatvān netaro’nupapatter [ve.sū. 1.1.17] iti nyāyena tasyeśvaratvābhāvāt jīvatvena tadvati rajasi parameśvarasya yogāt tatrāveśād evāvatāratvam |


    bhāsvān yathāśma-śakaleṣu nijeṣu tejaḥ


    svīyaṁ kiyat prakaṭayaty api tadvad atra |


    brahmā ya eṣa jagad-aṇḍa-vidhāna-kartā


    govindam ādi-puruṣaṁ tam ahaṁ bhajāmi || [bra.saṁ. 5.49] iti |

śivasya tu jīvatvābhāvād guṇa-yukteśvaratvam eva | yad uktaṁ tatraiva –


    kṣīraṁ yathā dadhi vikāra-viśeṣa-yogāt


    sañjāyate na hi tataḥ pṛthag asti hetoḥ |


    yaḥ śambhutām api tathā samupaiti kāryād

	govindam ādi-puruṣaṁ tam ahaṁ bhajāmi || [bra.saṁ. 5.45] iti |

ity ato brahma-śivayor madhye śivasyeśvaratvam iti kecid āhuḥ kecit tu tair yukta iti niyāmaka-sambandhena saṁyoga-sambandhena sāmīpya-sambandhena ca yogo jñeyaḥ | tatra sattvādīnāṁ niyāmakatā-sambandhena yoge sati puruṣaḥ sva-svarūpeṇa sthito nirguṇa eva bhavati | rajasi tamasi ca saṁyoga-sambandhena yoge sa eva puruṣo brahmā rudraś ca sa-guṇa eva bhavati | sattve sāmīpya-sambandhena yoge sa eva puruṣo viṣṇuḥ svarūpeṇa sthito nirguṇa eva bhavatīty ācakṣate | ata eva –


    yogo niyāmakatayā guṇaiḥ sambandha ucyate |

	ataḥ sa tair na yujyate tatra svāṁśaḥ parasya yaḥ || [la.bhā. 1.2.18]

iti bhāgavatāmṛta-kārikārtha upapadyata iti ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vāsudeve bhaktiṁ kurvantīty uktaṁ, taṁ pratipādayati—sattvam iti | paraḥ puruṣaḥ kṛṣṇa-svāṁśo garbhodaśaya eka evāsya viśvasya sthity-ādaye sthiti-sṛṣṭi-saṁhārārtham ihaika-pād-vibhūter līlāyāṁ prakṛtair guṇaiḥ sattvādibhir yuktas teṣāṁ pṛthak pṛthak pravartakaḥ san hari-viriñciṁ-harā iti vibhinnāḥ sañjñā dhatte, sandhir ārṣaḥ | viriñciṁ hara ca puru-puṇyaṁ jīvaṁ sṛṣṭi-saṁhṛtibhyāṁ śaktibhyām āviśya kramādrajas tamaś ca pravartayati | yaṁ yaṁ kāmayate taṁ tam ugraṁ kṛṇomi, taṁ brahmāṇaṁ tam ṛṣiṁ taṁ sumedhāṁ ity-ādi-śruteḥ | 


        prajāpatiñ ca rudrañcāpy aham eva sṛjāmi vai | 


        tau hi māṁ na vijānīto mama māyā vimohinī || 


        etau tau vibudha-śreṣṭhau prasāda-krodhajau smṛtau | 


        tadādarśita-panthānau sṛṣṭi-saṁhāra-kārakau || iti bhāratāc ca |

sattvaṁ tu svayam eva dūrād eva pravartayati | harirhi nirguṇaḥ sākṣāt puruṣaḥ prakṛteḥ paraḥ iti [bhā.pu. 10.88.5] śrī-daśamāt | atas tatra triṣu madhye sattvatanoḥ sattva-vistārakād-viṣṇor eva nṛṇāṁ śreyāṁsi dharmārtha-kāmamo-kṣalakṣaṇāni syuḥ | anyābhyāṁ rajas tamo-vṛtābhyāṁ tu dharmādayas trayaḥ kathañcit syuḥ ||23||

 **...**

|| 1.2.24 ||

**pārthivād dāruṇo dhūmas tasmād agnis trayīmayaḥ |**

**tamasas tu rajas tasmāt sattvaṁ yad brahma-darśanam || **

**śrīdhara-svāmī (bhāvārtha-dīpikā) : **upādhi-vaiśiṣṭyena phala-vaiśiṣṭyaṁ sa-dṛṣṭāntam āha | **pārthivāt** svataḥ-pravṛtti-prakāśa-rahitād **dāruṇaḥ** kāṣṭhāt sakāśād **dhūmaḥ** pravṛtti-svabhāvas **trayīmayo** vedokta-karma-pracuraḥ | īṣat karma-pratyāsatteḥ | **tasmād** apy **agnis trayīmayaḥ** | sakāśāt karma-sādhanatvāt | evaṁ **tamasaḥ** sakāśād **rajo,brahma-darśanaṁ** brahma-prakāśakam | **tu-**śabdena layātmakāt tamasaḥ sakāśād rajasaḥ sopadhika-jñāna-hetutvena kiṁcid brahma-darśana-pratyāsatti-mātram uktam, na tu sarvathā, tat-prakāśatvaṁ vikṣepakatvāt | yat sattvaṁ tat-sakāśād brahma-darśanam | atas tad-guṇopādhīnāṁ brahmādīnām api yathottaraṁ vaiśiṣṭyam iti bhāvaḥ ||24||

———————————————————————————————————————

**jīva-gosvāmī (krama-sandarbhaḥ) : **atra tu yat trayāṇām abheda-vākyenopajapta-matayo vivadante, tatredaṁ brūmaḥ—yadyapi tāratamyam idam adhiṣṭhāna-gatam eva, adhiṣṭhātā tu paraḥ puruṣa eka eveti bhedāsambhavāt satyam evābheda-vākyam | tathāpi tasya tatra tatra sākṣāttvāsākṣāttva-bhedena prakāśena tāratamyaṁ durnivāram eveti sa-dṛṣṭāntam āha—pārthivād iti | 

**pārthivāt**, na tu dhūmavad aṁśenāgneyāt | tata eva vedokta-karmaṇaḥ sākṣāt pravṛtti-prakāśa-rahitāt **dāruṇo** yajñīyān mathana-kāṣṭhāt sakāśād aṁśenāgneyo **dhūmastrayīmayaḥ** pūrvāpekṣayā vedokta-karmādhikyāvirbhāvāspadam | tasmād api svayam agnis trayīmayaḥ sākṣāt tad-ukta-karmāvirbhāvāspadam |

evaṁ kāṣṭha-sthānīyāt sattva-guṇa-vidūrāt **tamasaḥ** sakāśād dhūma-sthānīyaṁ kiñcit sattva-sannihitaṁ **rajobrahma-darśanaṁ**—vedokta-karma-sthānīyasya brahmaṇas tat-tad-avatāriṇaḥ puruṣasya prakāśa-dvāram | **tu**-śabdena layātmakāt tamasaḥ sakāśād rajasaḥ sopādhika-jñāna-hetutveneṣat-tad-guṇa-cchavi-prādurbhāva-rūpaṁ kiñcid brahma-darśana-pratyāsatti-mātram uktam, na tu sarvathā vikṣepakatvāt | **yad** agni-sthānīyaṁ **sattvam, tat** sākṣād **brahmaṇo darśanam** | sākṣād eva samyak tat-tad-guṇa-rūpāvirbhāva-dvāram, śānta-svaccha-svabhāvātmakatvāt | ato brahma-śivayor asākṣāttvaṁ, śrī-viṣṇos tu sākṣāttvaṁ siddham iti bhāvaḥ | 

tathā ca śrī-vāmana-purāṇe—


    brahma-viṣṇv-īśa-rūpāṇi trīṇi viṣṇor mahātmanaḥ | 


    brahmaṇi brahma-rūpaḥ sa śiva-rūpaḥ śive sthitaḥ ||


    pṛthag eva sthito devo viṣṇu-rūpī janārdanaḥ || iti |

śrī-daśame ca—śivaḥ śakti-yutaḥ śaśvat triliṅgo guṇa-saṁvṛtaḥ [bhā.pu. 10.88.3] ity ādau,


    harir hi nirguṇaḥ sākṣāt puruṣaḥ prakṛteḥ paraḥ |


    sa sarva-dṛg upadraṣṭā taṁ bhajan nirguṇo bhavet || [bhā.pu. 10.88.5]

tad uktaṁ brahma-saṁhitāyāṁ—


    dīpārcir eva hi daśāntaram abhyupetya


    dīpāyate vivṛta-hetu-samāna-dharmā |


    yas tādṛg eva hi ca viṣṇutayā vibhāti


    govindam ādi-puruṣaṁ tam ahaṁ bhajāmi || [bra.saṁ. 5.46]


    bhāsvān yathāśma-śakaleṣu nijeṣu tejaḥ


    svīyaṁ kiyat prakaṭayaty api tadvad atra |


    brahmā ya eva jagad-aṇḍa-vidhāna-kartā


    govindam ādi-puruṣaṁ tam ahaṁ bhajāmi || [bra.saṁ. 5.48]


    kṣīraṁ yathā dadhi vikāra-viśeṣa-yogāt 


    sañjāyate na tu tataḥ pṛthag asti hetoḥ |


    yaḥ śambhutām api tathā samupaiti kāryād


    govindam ādi-puruṣaṁ tam ahaṁ bhajāmi || [bra.saṁ. 5.45] ity-ādi |

na ca dadhi-dṛṣṭāntena vikāritvam āyātam | tasya śrutes tu śabda-mūlatvāt [ve.sū. 2.1.27] iti nyāyena muhuḥ parihṛtatvāt | yathoktam— yata udayāstamayau vikṛter mṛd ivāvikṛtād [bhā.pu. 10.87.15] iti | dṛṣṭānta-trayeṇa tu krameṇedaṁ labhyate | sūrya-kānta-sthānīye brahmopādhau sūryasyeva tasya kiñcit prakāśaḥ | dadhi-sthānīye śambhūpādhau kṣīra-sthānīyasya na tādṛg api prakāśaḥ | daśāntara-sthānīye viṣṇūpādhau tu pūrṇa eva prakāśa iti | [paramātma-sandarbha 13]

ata eva viṣṇor eva parama-puruṣeṇa sākṣād abhedoktiḥ | sṛjāmi tan-niyukto’haṁ [bhā.pu. 2.6.32] ity-ādinā dvitīye | tad uktaṁ—sa u eva viṣṇur iti [bhā.pu. 3.8.15] | śrutiś ca, puruṣo vai nārāyaṇo’kāmayata [nā.u. 1], atha nārāyaṇād ajo’jāyata yataḥ prajāḥ sarvāṇi bhūtāni | 


    nārāyaṇaḥ paraṁ brahma 


    tattvaṁ nārāyaṇaḥ param |


    ṛtaṁ satyaṁ paraṁ brahma 


    puruṣaṁ kṛṣṇa-piṅgalam || [ma.nā.u. 13.4] iti |


    eko ha nārāyaṇa āsīn na brahmā na ca śaṅkaraḥ |


    sa munir bhūtvā samacintayat |


    tata eva vyajāyanta viśvo hiraṇyagarbho’gnir varuṇa-rudrendrā || iti ca |

evaṁ tri-devī-parīkṣāyām api śrī-viṣṇor evārādhyatvaṁ spaṣṭam | evaṁ bhagavad-avatārānukramaṇikā-sūtrāṇāṁ bhedam aṅgīkṛtyaiva kevala-śrī-dattasya gaṇanā, soma-durvāsasos tv agaṇanā |

tad evaṁ viṣṇoḥ sarvotkarṣe sthite yad anyatra śrī-viṣṇu-śivayor bhede narakaḥ śrūyate, tad anaikāntika-vaiṣṇava-śāstratvād anaikāntika-vaiṣṇava-param eva | yatas tad-viparītaṁ hi śrūyate vaiṣṇava-tantre, pādmottara-khaṇḍādau ca—


    yas tu nārāyaṇaṁ devaṁ brahma-rudrādi-daivataiḥ |


    samatvenaiva vīkṣeta sa pāṣaṇḍī bhaved dhruvam || [pa.pu. 6.235.9] ity-ādi |

tathā śrī-viṣṇu-dharmottarānte liṅga-sphoṭa-nṛsiṁhopākhyānam | viṣvaksena-nāmā vipra kaścid ekānta-viṣṇu-bhakta āsīt | tasya pṛthivīṁ bhramato daivāt kenacid grāmādhyakṣa-sutena milanam abhūt | tayoḥ saṅkathā ceyam—


    deva-karmaṇy aśakter me tāta pūjaya śaṅkaram |


    devatāyatanaṁ gatvā tatra tāta pratiṣṭhitam ||


    liṅgam asti sureśasya mahādevasya nirmalam |


    etad uktaṁ pratyuvāca vayam ekāntinaḥ śrutāḥ ||


    caturātmā hariḥ pūjyaḥ prādurbhāva-gato’thavā |


    pūjayāmaś ca naivānyaṁ tasmāt tvaṁ gaccha mā ciram || [vi.dha.pu. 3.354.11-13] iti |

tato grāmādhyakṣa-putre tasya viṣvaksenasya śiraś chettum udyate tad-dhastena mṛtyum anabhīpsan sa idaṁ vicārayāmāsa—bhavatu tatraiva gacchāma iti | tato liṅga-samīpaṁ gatvā tasminn adhiṣṭhāne—śrī-nṛsiṁhāya nama iti puṣpāñjalau vikṣipte tac chrutvā punaḥ śiraś chettum udyatasya tal-liṅgaṁ sphoṭayitvā nirgatena śrī-nṛsiṁhena saparivārasya grāmādhyakṣa-putrasya śirāṁsi chinnānīti | 

tad etad uktaṁ skānde—śiva-śāstreṣu tad grāhyaṁ bhagavac-chāstra-yogi yat iti |

mokṣa-dharme ca nārāyaṇopākhyāne—


    sāṅkhyaṁ ca yogaṁ ca sanātane dve


    vedāś ca sarve nikhilena rājan |


    sarvaiḥ samastair ṛṣibhir nirukto


    nārāyaṇo viśvam idaṁ purāṇam || [ma.bhā. 12.337.68] iti |

mahābhārate—


    yas tu viṣṇuṁ parityajya mohād anyam upāsate |


    sa hema-rāśim utsṛjya pāṁśu-rāśiṁ jighṛkṣati || iti |

ata evoktaṁ śrī-nāradena—


    avismitaṁ taṁ paripūrṇa-kāmaṁ


    svenaiva lābhena samaṁ praśāntam |


    vinopasarpaty aparaṁ hi bāliśaḥ


    śva-lāṅgulenātititarti sindhum || [bhā.pu. 6.9.22] iti |

śrī-hari-vaṁśe—


    harir eva sadā dhyeyo bhavadbhiḥ sattva-saṁsthitaiḥ |


    viṣṇu-mantraṁ sadā viprāḥ paṭhadhvaṁ dhyāta keśavam || [ha.vaṁ. 3.89.8] iti |

ata eva viṣṇu-mantra-jāpasyādhikyaṁ śrī-nṛsiṁha-tāpanyāṁ śrutau—


    anupanīta-śatam ekam ekenopanītena tat-samam | upanīta-śatam ekam ekena gṛhasthena tat-samam | gṛhastha-śatam ekam ekena vānaprasthena tat samam | vānaprastha-śatam ekam ekena yatinā tat samam | yatīnāṁ tu śataṁ pūrṇam ekam ekena rudra-jāpakena tat-samam | rudra-jāpaka-śatam ekam ekena atharva-śiraḥ-śikhādhyāpakena[^31] tat-samam | atharvaśiraḥ-śikhādhyāpaka-śatam ekam ekena tāpanīyopaniṣad-adhyāpakena tat-samam | tāpanīyopaniṣad-adhyāpaka-śatam ekam ekena mantra-rājādhyāpakena tat-samam | [nṛ.tā.u. 5.8] iti | 

mantra-rājaś ca tatra śrī-nṛsiṁha-mantra eva | ata evoktaṁ vārāhe—

janmāntara-sahasreṣu samārādhya vṛṣa-dhvajam |

vaiṣṇavatvaṁ labhed dhīmān sarva-pāpa-kṣaye sati || iti |

yat tu śrī-bhāgavata eva—


    trayāṇām eka-bhāvānāṁ yo na paśyati vai bhidām |


    sarva-bhūtātmanāṁ brahman sa śāntim adhigacchati || [bhā.pu. 4.7.54] ity-ādi |

tat khalu śrī-viṣṇoḥ sakāśād anyāsvātantryāpekṣayaiva | tad uktaṁ śrī-brahmaṇā—


    sṛjāmi tan-niyukto’haṁ haro harati tad-vaśaḥ |


    viśvaṁ puruṣa-rūpeṇa paripāti tri-śakti-dhṛk || [bhā.pu. 2.6.31] iti |

śrī-saṅkarṣaṇena ca—brahmā bhavo’ham api yasya kalāḥ kalāyāḥ [bhā.pu. 10.68.37] iti | śrī-kapilena ca—


    yac-chauca-niḥsṛta-sarit-pravarodakena


    tīrthena mūrdhny adhikṛtena śivaḥ śivo’bhūt || [bhā.pu. 3.28.22] iti ca |

etad abhipretyaivoktaṁ pādme’pi—


    śivasya śrī-viṣṇor ya iha guṇa-nāmādi-sakalaṁ


    dhiyā bhinnaṁ paśyet sa khalu hari-nāmāhita-karaḥ | iti |

atra śrī-viṣṇuneti tṛtīyāyā nirdeśād atraiva śrī-śabda-dānāc ca śrīmataḥ sarva-śakti-yuktasya viṣṇoḥ sarva-vyaṅgyakatvena tan-nāmnas tasmād yaḥ śivasya guṇa-nāmādi sakalaṁ dhiyā bhinnaṁ svatantraṁ paśyed ity arthaḥ | ato mārkaṇḍeyaṁ prati śrī-śiva-vākyaṁ cedam eva—


    na te mayy acyute’je ca bhidām aṇv api cakṣate |


    nātmanaś ca janasyāpi tad yuṣmān vayam īmahi || [bhā.pu. 12.10.22] iti |

tatra tat tebhyo’pi sarva-sama-dṛṣṭibhyo vayaṁ yuṁsān evemahi priyatvena jānīma iti | 


    atha bhāgavatā yūyaṁ priyāḥ stha bhagavān yathā |


    na mad-bhāgavatānāṁ ca preyān anyo’sti karhicit || [bhā.pu. 4.24.26] 

iti caturthe tasyaivokteḥ | ata eva tat-pūrvam—


    naivecchaty āśiṣaḥ kvāpi brahmarṣir mokṣam apy uta |


    bhaktiṁ parāṁ bhagavati labdhavān puruṣe’vyaye || [bhā.pu. 12.10.6] iti |

iti śrī-śivokti-mahima-bhaktyā bhagavati samādhisthasya tasya devyai mahima-darśanārthaṁ hṛdi cchalena svayaṁ śive praviṣṭe viratir jātā | yathoktaṁ kim idaṁ kuta eveti samādher virato muniḥ [bhā.pu. 12.10.13] iti | tac cānyathā na sambhavatīti | śrutau ca viṣṇor eva sarvotkarṣam uktam— yaṁ kāmaye tam ugraṁ kṛṇomi taṁ brahmāṇaṁ tamuṣiṁ taṁ sumedhāṁ [ṛg-veda 10.125.5] ity-ādinā |

tasmāt tadīyatvenaiva brahma-rudra-bhajane na doṣaḥ | sa ādidevo jagatāṁ puro gurur [bhā.pu. 2.9.5], vaiṣṇavānāṁ yathā śambhuḥ [bhā.pu. 12.13.16] ity-ādy-aṅgīkārāt | yathānuṣṭhitaṁ śrī-prahlādena—


    tataḥ sampūjya śirasā vavande parameṣṭhinam |


    bhavaṁ prajāpatīn devān prahrādo bhagavat-kalāḥ || [bhā.pu. 7.10.32] iti |

śrī-yudhiṣṭhireṇa ca—


    kratu-rājena govinda rājasūyena pāvanīḥ |


    yakṣye vibhūtīr bhavatas tat sampādaya naḥ prabho || [bhā.pu. 10.72.31] iti |

svatantratvena bhajane tu bhṛgu-śāpo duratyayaḥ | yathā caturthe—


    bhṛguḥ pratyasṛjac chāpaṁ brahma-daṇḍaṁ duratyayam |


    bhava-vrata-dharā ye ca ye ca tān samanuvratāḥ |


    pāṣaṇḍinas te bhavantu sac-chāstra-paripanthinaḥ || [bhā.pu. 4.2.27-28] ity-ādi |

veda-vihitam evātra bhava-vratam anūdyate | anya-vihitatve pāṣaṇḍinatva-vidhānāyogaḥ syāt, pūrvata eva pāṣaṇḍitva-siddheḥ | tasmāt svatantratvenaivopāsanāyām ayaṁ doṣaḥ | yataś ca tatraiva tena śrī-janārdanasyaiva veda-mūlatvam uktam—


    eṣa eva hi lokānāṁ śivaḥ panthāḥ sanātanaḥ |


    yaṁ pūrve cānusantasthur yat-pramāṇaṁ janārdanaḥ || [bhā.pu. 4.2.31] iti |

eṣa veda-lakṣaṇo yat-pramāṇaṁ yatra mūlam iy arthaḥ | 

svatantropāsanāyāṁ tat-prāptiḥ śrī-gītopaniṣatsv eva niṣiddhā—


    ye’py anya-devatā-bhaktā yajante śraddhayānvitāḥ |


    te’pi mām eva kaunteya yajanty avidhi-pūrvakam ||


    ahaṁ hi sarva-yajñānāṁ bhoktā ca prabhur eva ca |


    na tu mām abhijānanti tattvenātaś cyavanti te ||


    yānti deva-vratā devān pitṝn yānti pitṛ-vratāḥ |


    bhūtāni yānti bhūtejyā yānti mad-yājino’pi mām || [gītā 9.23-25] iti |

avajñādikaṁ tu sarvathā pariharaṇīyam | yathā pādme—


    harir eva sadārādhyaḥ sarva-deveśvareśvaraḥ |


    itare brahma-rudrādyā nāvajñeyāḥ kadācana || iti |

kaurme śrī-bhagavad-vākyaṁ ca—


    yo māṁ samarcayen nityam ekāntaṁ bhāvam āśritaḥ |


    vinindan devam īśānaṁ sa yāti narakaṁ dhruvam || iti |

gautamīye ca—


    gopālaṁ pūjayed yas tu nindayed anya-devatām |


    astu tāvat paro dharmaḥ pūrva-dharmo’pi naśyati || [gau.ta. 33.84] iti |

hayaśīrṣā māṁ pathi deva-helanāt [bhā.pu. 6.8.17] iti śrī-nārāyaṇa-varmaṇi tad-āgaḥ-prāyaścittam | caturthe nandīśvara-śāpaś ca—saṁsaras tv iha ye cāmūm anu śarvāvamāninaṁ [bhā.pu. 4.2.24] iti | atra viśeṣa-jijñāsā cet śrī-paramātma-bhakti-sandarbhau dṛśyau ||25|| [paramātma-sandarbha 13]

———————————————————————————————————————

**viśvanātha-cakravartī (sārārtha-darśiṇī) : **āvaraṇa-vikṣepa-prakāśa-dharmāṇāṁ tamo-rajaḥ-sattvānāṁ yathottaraṁ śraiṣṭhyam, tathā saty asya śuddha-sattve prātikūlyābhāvaṁ ca sa-dṛṣṭāntam āha | pārthivāt sva-vṛtti-prakāśa-pravṛtti-rahitāt dāruṇaḥ kāṣṭhāt sakāśāt dhūmaḥ pravṛtti-svabhāvaḥ śreṣṭhaḥ | tasmād apy agniḥ pravṛtti-prakāśa-dharmako vedokta-karma-sādhanatvāt trayī-mayaḥ | evaṁ tamaso layātmakatvād rajo vikṣepakaṁ śreṣṭham | tasmād api sattvaṁ laya-vikṣepa-śūnyaṁ brahma-darśanam | sattvāt sañjāyate jñānaṁ [gītā 14.17] ity ādeḥ | śuddha-sattve tasya prātikūlyābhāvenoparāgābhāva uktaḥ | tena brahma-darśane tasya vyavadhāyakatvābhāva eva sādhakatvam aupacārikam, bhaktyā vinā brahma-darśanāsambhava ity agrima-granthe pratipādanāt | 

evaṁ ca ānando brahmaṇo rūpam iti parameśvarasyānanda-rūpatvāt | māyā paraity abhimukhe ca vilajjamānā [bhā.pu. 2.7.47] ity āder māyā-guṇānāṁ rajaḥ-sattva-tamasāṁ parameśvara-sparśe svataḥ sāmarthyābhāvāt parameśvareṇaiva svecchayā tat-sparśe svīkṛte’pi brahmaṇi vikṣepa-viśiṣṭo viṣṇau prakāśa-viśiṣṭaḥ śive āvaraṇa-viśiṣṭa ānanda ity ata ānandasya prakāśa-yuktatve na kṣatir iti viṣṇur evopāsya iti vivekaḥ | 

atra dāruṇi śuddha-tejasa upalabdher, dhūme tu tad-anupalabdher dhūma-sthāṇīyād rajasaḥ sakāśāt dāru-sthānīyaṁ tamaḥ śreṣṭham, tat-kārya-suṣuptāv api kevalātmānubhavād iti rajas-tamo-guṇavator brahma-rudrayor madhye rudra eva śreṣṭha iti kecid āhuḥ | 

ato bhagavad-avatāratve trayāṇāṁ sāmyaṁ guṇoparāgānuparāgābhyām asāmyaṁ cety abheda-bheda-pratipādakāni paurāṇika-vākyāni saṅgamanīyāni | atra asaṅgo hy ayaṁ puruṣa iti śruteḥ | paramātmā jīvātmā ca yasyāpi svarūpato guṇa-saṅga-rahita eva bhavati, tad api paramātmanaś cin-mahodadhitvāt parameśvaratvāt svātantryāt svaira-līlatvāc ca svecchayaiva sva-kartṛkeṇa guṇa-sparśane śambhutve sati, guṇa-kārya-krodhādimattve’py ātmārāmatvam asaṁsāritvaṁ svājñānāpacayaś ca bhavati | jīvātmanas tu cit-kaṇatvād alpa-prakāśakatvād īśitavyatvād asvātantryād alpa-balatvāc ca guṇa-kartṛka eva tat-sparśe sati sva-jñāna-lopaḥ saṁsāraś ca bhavatīti vivecanīyam ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **uktam arthaṁ dṛṣṭāntena sphuṭayati—pārthivād iti | pārthivāt pravṛtti-prakāśa-rahitān na tu dhūmavad aṁśenāgneyād-dāruṇo yajñiyān-mathana-kāṣṭhāt sakāśād aṁśenāgneyaḥ pravṛtty uṣmāṁśa-svabhāvo dhūmas trayīmayo vedokta-karma-pracuraḥ kiñcit-tat-karmāśājananāt | tasmād-dhūmāt svayam agnis trayīmayaḥ sakṣāt-karma-saṁpādakatvāt | evaṁ layātmakāt-tamasaḥ sakāśād-rajaḥ kiñcid brahma-darśanaṁ vyavahārika-jñāne hetutvena kiñcit-tat-pratyāsannatvāt | yat-tu sattvaṁ tat khalu brahma-darśanaṁ | sattvāt sañjāyate jñānaṁ [gītā 14.17] iti smṛteḥ sva-vyaṅgya-jñāna-dvārā sākṣāt-tad-darśana-hetur iti | tasmāt sattvatanur viṣṇur vāsudevākhyaḥ sevya iti | viriñcādyor abheda-vacāṁsi tu tadāviṣṭatvāt saṅgatim antīti ||24||

 **...**

|| 1.2.25 ||

**bhejire munayo’thāgre bhagavantam adhokṣajam |**

**sattvaṁ viśuddhaṁ kṣemāya kalpante ye’nu tān iha ||**

**madhvācāryaḥ (bhāgavata-tātparyam) : **sāttvikānāṁ vāsudeve bhaktir utpadyate ||25||

———————————————————————————————————————

**śrīdhara-svāmī (bhāvārtha-dīpikā) : **vāsudeva-bhaktau pūrvācāraṁ pramāṇayati—bhejira iti | **atha** ato hetor agre **purā viśuddhaṁ sattvaṁ** sattva-mūrtiṁ **bhagavantam adhokṣajam** | atho **ye tānanu** vartante **ta iha** saṁsāre **kṣemāya kalpante** ||25||

———————————————————————————————————————

**jīva-gosvāmī (krama-sandarbhaḥ) : **devatāntara-parityāgenāpi bhagavad-bhaktau sad-ācāraṁ pramāṇayati—bhejire iti | **sattvaṁ viśuddhaṁ** viśuddha-sattvātmaka-mūrtiṁ **bhagavantam** | prakṛta-sattvātītatvaṁ ca tasya vivṛtaṁ bhagavat-sandarbhe pañcadaśādhika-śatatama-vākyam ārabhya draṣṭavyam ||25|| 

———————————————————————————————————————

**viśvanātha-cakravartī (sārārtha-darśiṇī) : **atha ata eva viśuddhaṁ sattvaṁ svarūpa-bhūtā cic-chaktir eva tan-mayaṁ vidyāvidyābhyāṁ bhinnaṁ [go.tā.u. 2.20] iti gopāla-tāpanī-śruteḥ | chāyātapau yatra na gṛdhra-pakṣau iti smṛteś ca | satya-jñānānantānanda-mātraika-rasa-mūrtayaḥ [bhā.pu. 10.13.54] iti daśamāc ca | viṣṇu-vapuṣo māyātītatvāt māyā-śakti-vṛtti-vidyaiva viśuddha-sattva-śabda-vācyeti na vyākhyeyam | ye tān munīn anuvartate te iha saṁsāre mokṣāya kalpante ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tad-bhaktau sadācāraṁ darśayati—bhejire iti | atheti hetau, ato hetor munayaḥ sanakādayaḥ sattvaṁ viśuddhaṁ viśuddha-sattva-murtiṁ bhagavantaṁ bhejire, ye tu tān-munīn anugatās te iha kṣemāya kalpante | viśuddhaṁ sattvam idaṁ rajos tamo'saṁpṛktaṁ prākṛtam eva sattvam iti na bhramitavyaṁ, tad asaṁpṛktasya tasyābhāvāt | anyonya-mithunāḥ sarve sadā sarvatragāminaḥ ity-ādi-smaraṇāt bhagavato māyā-spṛśyattva-vākyebhyaś ca | sva-prakāśa-jñāna-rūpaṁ tadityeke | saṁvicchakti-rūpaṁ jñātṛ tad iti sattvaṁ na ced-dhātaḥ [bhā.pu. 10.2.35] ity atra sphuṭī-bhāvi ||25||

 **...**

|| 1.2.26 ||

**mumukṣavo ghora-rūpān hitvā bhūta-patīn atha |**

**nārāyaṇa-kalāḥ śāntā bhajanti hy anasūyavaḥ ||**

———————————————————————————————————————

**śrīdhara-svāmī (bhāvārtha-dīpikā) : **nanv anyān api kecid bhajanto dṛśyante | satyam | mumukṣavas tv anyān na bhajanti kiṁ tu sakāmā evety āha—mumukṣava iti dvābhyām | bhūta-patīn iti pitṛ-prajeśādīnām upalakṣaṇam | anasūyavo devatāntarā-nindakāḥ santaḥ ||26||

———————————————————————————————————————

**jīva-gosvāmī (krama-sandarbhaḥ) : **nanv anyān bhairavādīn devān api kecid bhajanto dṛśyante | satyaṁ yatas te sakāmāḥ | kintu mumukṣavo’py anyān na bhajante | kim uta tad-bhaktiyika-puruṣārthā ity āha—mumukṣava iti ||26|| 

———————————————————————————————————————

**viśvanātha-cakravartī (sārārtha-darśiṇī) :** +++

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu kecid bhairavādīn bhajanto dṛṣṭāḥ | satyaṁ, sakāmāḥ khalu te | niṣkāmās tu nānyān bhajanta ity āha—mumukṣavaḥ pāmaraṁ saṁsāraṁ hitvā paramānandaṁ hariṁ prepasvaḥ, nārāyaṇasya hareḥ kalā avatārān bhajanti, bhūta-patīn hitvā, tāsāṁ bhajena teṣāṁ hāne hetū śāntā iti ghora-rūpān iti ca | anasūyavo devatāntarānindakāḥ santaḥ ||26||

 **...**

|| 1.2.27 ||

**rajas-tamaḥ-prakṛtayaḥ sama-śīlā bhajanti vai |**

**pitṛ-bhūta-prajeśādīn śriyaiśvarya-prajepsavaḥ ||**

**śrīdhara-svāmī (bhāvārtha-dīpikā) : **rajas-tamasī prakṛtiḥ svabhāvo yeṣāṁ te | ata eva pitṛ-bhūtādibhiḥ samaṁ śīlaṁ yeṣām  | śriyā sahaiśvaryaṁ prajāś cepsantīti tathā te ||27||

———————————————————————————————————————

**jīva-gosvāmī (krama-sandarbhaḥ) : **nanu kāma-lobho’pi lakṣmī-pati-bhajane bhavaty eva tarhi katham anyāṁs te bhajante ? tatrāha—raja iti | rajas-tamaḥ-prakṛtitvenaiva pitrādibhiḥ samaṁ śīlaṁ yeṣām , sama-śīlatvād evaṁ tad-bhajane pravṛttir ity arthaḥ ||27||

———————————————————————————————————————

**viśvanātha-cakravartī (sārārtha-darśiṇī) :** +++

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu kāma-lābhasyāpi śrīpati-bhajanāt siddheḥ kathaṁ te'nyān bhajanti? tatrāha—raja iti | rajas tamaḥ-prakrititvenaiva pitrādibhiḥ samaṁ śīlaṁ yeṣāṁ te tādṛśatvād eva tān bhajanti | śriyeti sahārthā tṛtīyā | śriyā sahaiśvaryaṁ prajāś cepsavo na tu mokṣam ||27||

 **...**

|| 1.2.28-29 ||

**vāsudeva-parā vedā vāsudeva-parā makhāḥ |**

**vāsudeva-parā yoga vāsudeva-parāḥ kriyāḥ ||**

**vāsudeva-paraṁ jñānaṁ vāsudeva-paraṁ tapaḥ |**

**vāsudeva-paro dharmo vāsudeva-parā gatiḥ ||**

**śrīdhara-svāmī (bhāvārtha-dīpikā) : **mokṣa-pradatvād vāsudevo bhajanīya ity uktaṁ sarva-śāstra-tātparya-gocaratvād apīty āha dvābhyām | vāsudeva eva paras tātparya-gocaro yeṣāṁ te | nanu vedā makha-parā dṛśyanta ity āśaṅkya te’pi tad-ārādhanārthatvāt tat-parā evety uktam | yogā yoga-śāstrāṇi | teṣām  apy āsana-prāṇāyāmādi-kriyā-paratvam āśaṅkya tāsām api tat-prāpty-upāyatvāt tat-paratvam uktam ||28||

jñānaṁ jñāna-śāstram | nanu ca taj-jñāna-param evety āśaṅkya jñānasyāpi tat-paratvam uktam | tapo’tra jñānam | dharmo dharma-śāstraṁ dāna-vratādi-viṣayam | nanu tat-svarga-param ity āśaṅkya gamyata iti gatiḥ svargādi-phalaṁ sāpi tad-ānandāṁśa-rūpatvāt paraivety uktam | yad vā vedāity anenaiva tan-mūlatvāt sarvāṇy api vāsudeva-parāṇīty uktam | tatra nanu teṣāṁ makha-yoga-kriyādi-nānārtha-paratvān na tad-eka-paratvam ity āśaṅkya makhādīnām api tat-paratvam ity uktam iti draṣṭavyam ||29||

———————————————————————————————————————

**jīva-gosvāmī (krama-sandarbhaḥ) : **tato vāsudeva eva bhajanīya ity uktam | sarva-śāstra-tātparyaṁ ca tatraivety āha dvābhyam | atra yogādīnāṁ kathañcid bhakti-sacivatvenaiva tat-paratvaṁ mukhyaṁ draṣṭavyam | vedāś ca karma-kāṇḍa-parā eva jñeyāḥ keṣāñcit sākṣād-bhakti-paratvam api dṛśyata iti—


    yasya deve parā bhaktir yathā deve tathā gurau |


    tasyaite kathitā hy arthāḥ prakāśante mahātmanaḥ || [śve.u. 6.23] ity ādeḥ ||28-29||

———————————————————————————————————————

**viśvanātha-cakravartī (sārārtha-darśiṇī) : **nanu vedair eva pitrādayo bhajanīyatvenocyante teṣāṁ ko doṣaḥ ? tatrāha—vāsudeva eva paras tātparya-gocaro yeṣāṁ te | 


    kālena naṣṭā pralaye vāṇīyaṁ veda-sañjñitā |


    mayādau brahmaṇe proktā dharmo yasyāṁ mad-ātmakaḥ || [bhā.pu. 11.14.3] iti |

kiṁ vidhatte kim ācaṣṭe [bhā.pu. 11.21.42] ity ato māṁ vidhatte’bhidhatte māṁ [bhā.pu. 11.21.43] ity-ādi bhagavad-uktes tu veda-tātparyam abuddhyaiva pitrādīn bhajantīti bhāvaḥ |

nanu vedānāṁ makha-yogādi-paratvaṁ tatra tatra prakaṭaṁ dṛśyate ? satyam | 


    svaṁ lokaṁ na vidus te vai yatra devo janārdanaḥ |


    āhur dhūmra-dhiyo vedaṁ sakarmakam atad-vidaḥ || [bhā.pu. 4.29.38] iti 

śrī-nāradokter makha-yogādau vedasya tātparyābhāvāt, dharmo yasyāṁ madātmakaḥ [bhā.pu. 11.14.3] iti bhagavad-ukteḥ, tepus tapas te juhuvuḥ sasnur āryā brahmānūcur nāma gṛṇanti ye te [bhā.pu. 3.33.7] iti śrī-devahūty-ukteḥ, yathā taror mūla-niṣecanena [bhā.pu. 4.13.14] iti nāradokteś ca vāsudeva eva tātparyāvagamāc ca sarvevadārthaḥ kevala-bhagavad-bhaktir eveti | 

yad vā, makhasya vāsudeva-bhujādy-aṅga-vibhūtīndrādi-devatārādhana-mayatvena vāsudeva-paratvam ādi-bharata-carite prasiddham | yogasyāpi bhagavad-dhyānādi-paratvaṁ kāpileye prasiddham | karmaṇām api tat-samarpaṇaṁ vinā phalāsiddhes tat-paratvam | jñāna-tapasor brahma-paratvam eva karma-yogasya pūrva-ślokokteḥ dharma-padena parama-dharmaḥ śravaṇa-kīrtanādir gatis tat-prāpya-premāpavargādis tayos tu vāsudeva-paratvam eva ||28-29||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **mokṣadatvād vāsudeve bhaktir uktā, nikhila-śāstra-tātparyāc ca tatraiva sā yuktety āha dvābhyām | vāsudevaḥ paras tātparya-viṣayo yeṣāṁ te tādṛśā vedāḥ | sarve vedā yat-padam āmananti [ka.u. 2.15] iti śruteḥ, vedaiś ca sarvair aham eva vedyaḥ [gītā 15.15] iti smṛteś ca, sākṣāt paramparayā ca te sarve tam eva bodhayantīty arthaḥ | yat-teṣāṁ makhādi-parateva dṛśyate, tattva-jñānād evety āha | makhā yajñā kriyāḥ snāna-saṁdhyopāsādyācārāḥ | dharmaḥ sat-pātreṣu sva-bhogyārpaṇa-lakṣaṇaḥ, ete hṛd-viśuddhi-dvārā tatparāḥ | yogāś citta-vṛtti-nirodha-lakṣaṇā aṣṭāṅgakāḥ | tapaḥ pañcāgnisevā-kṛcchrādi-lakṣaṇaṁ | etāni indriya-nirjaya-dvārā tatparāṇi | jñānaṁ vedāṅga-vyākaraṇādi-vyutpatti-rupa-niṣadartha-praveśa-dvārā tat-param, gatir muktiḥ, sāpy anuvṛtta-bhakti-katvāt-tat-pareti ||28-29||

 **...**

|| 1.2.30 ||

**sa evedaṁ sasarjāgre bhagavān ātma-māyayā |**

**sad-asad-rūpayā cāsau guṇamayāguṇo vibhuḥ || **

**madhvācāryaḥ (bhāgavata-tātparyam) : **ātma-māyayā svecchayā | sad-asad-rūpayā prakṛtyā ca | tayā sad-asad-rūpayā ||30||

———————————————————————————————————————

**śrīdhara-svāmī (bhāvārtha-dīpikā) : **nanu jagat-sarga-tat-praveśa-niyamanādi-vilāsa-yukte vastuni sarva-śāstra-samanvayo dṛśyate kathaṁ vāsudeva-paratvaṁ sarvasya tatrāha—sa eveti caturbhiḥ | etair eva ślokais tasya karmāny udārāṇi brūhīti praśnasyottaram uktam | sad-asad-rūpayā kārya-kāraṇātmikayā | aguṇaś ceti anvayaḥ | svato nirguṇo’pi sann ity arthaḥ ||30||

———————————————————————————————————————

**jīva-gosvāmī (krama-sandarbhaḥ) : **nanu bhavatu svayaṁ bhagavato vāsudevasya tādṛśatvam, guṇāvatārasya viṣṇoḥ kim āyātam ity āśaṅkya tat-paryantānām anyeṣām  api tad-abhinnatvaṁ darśayituṁ prakaroti—sa eveti pañcabhiḥ | idaṁ mahad-ādi-viriñci-paryantam | evaṁ praveśādikāpy uttara-ślokeṣu draṣṭavyā | atra sa eveti mahat-sraṣṭā tad-abhinnatvena darśitaḥ ||30||

———————————————————————————————————————

**viśvanātha-cakravartī (sārārtha-darśiṇī) : **kiṁ ca ye pitṛ-bhūta-prajeśādayo bhajanīyās teṣām  api sraṣṭā vāsudeva eveti sa sevyārha ity āha sa eveti | sad-asad-rūpayā kārya-kāraṇātmikayā svayaṁ tv aguṇaḥ ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu viśva-sṛṣṭi-tat-praveśa-tan-niyamana-kartari vedānāṁ samanvayād vāsudeva-paratvaṁ na syāt? tatrāha sa eveti caturbhiḥ | etad eva tasya karmāṇy udārāṇi brūhi [bhā.pu. 1.1.17] ity asya praśnasyottaram | sa eva vāsudevo bhagavān idaṁ jagad ātma-māyayā sasarja, guṇa-mayā tri-guṇayā | sad asad-rūpayā sthūla-sūkṣma-bhūtayā, svayaṁ tv aguṇaḥ ||30||

 **...**

|| 1.2.31 ||

**tayā vilasiteṣv eṣu guṇeṣu guṇavān iva |**

**antaḥ-praviṣṭa ābhāti vijñānena vijṛmbhitaḥ ||**

**madhvācāryaḥ (bhāgavata-tātparyam) : **vijñānena vijṛmbhitaḥ vijñānenaiva sampūrṇaḥ ||31||

———————————————————————————————————————

**śrīdhara-svāmī (bhāvārtha-dīpikā) : **bhagavato jagat-kāraṇatvam uktam | praveśa-niyamana-lakṣaṇaṁ līlām āha—tayeti | vilasiteṣūdbhūteṣu guṇeṣv ākāṣādiṣv antaḥ praviṣṭaḥ san guṇavān iva mad-adhīnā ete guṇā ity abhimānavān iva natu vastutas tathā | yato vijñānena cic-chaktyā vijṛmbhito’tyūrjitaḥ ||31||

———————————————————————————————————————

**jīva-gosvāmī (krama-sandarbhaḥ) : **tayety anta-saṁsthitaḥ puruṣaḥ ||31||

———————————————————————————————————————

**viśvanātha-cakravartī (sārārtha-darśiṇī) : **sṛjyānāṁ teṣāṁ sa evāntaryāmīty āha tribhiḥ | guṇeṣu guṇopādhika-jīveṣu tayā māyayā vilāsa-viṣayī-kṛteṣu guṇavān iva guṇa-saṁsargavān iva bhāti na tu tathā yato vijñānena cic-chaktyā vijṛmbhitaḥ atyūrjitaḥ ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **praveśa-niyamane darśayati—tayeti | eṣu jīveṣu guṇeṣu guṇa-kṛta-dehendriya-yukteṣu tayā māyayā vilasiteṣu krīḍā-viṣayatāṁ nīteṣu antaḥ-praviṣṭo niyāmakatayā sthito guṇavān ivāviduṣāmābhāti, na tu tathā | yato vijñānena cic-chaktyā vijṛmbhito'tyūrjitas tad aspṛsṭaḥ | vakṣyati caivaṁ etad īśanam īśaṣya [bhā.pu. 1.11.38] ity-ādinā ||31||

 **...**

|| 1.2.32 ||

**yathā hy avahito vahnir dāruṣv ekaḥ sva-yoniṣu |**

**nāneva bhāti viśvātmā bhūteṣu ca tathā pumān || **

**śrīdhara-svāmī (bhāvārtha-dīpikā) : **bahu-rūpatva-līlām āha—yatheti | sva-yoniṣu svābhivyañcakeṣu avihito nihitaḥ | viśvātmā pumān parameśvaraḥ | bhūteṣu prāṇiṣv antaryāmiṇo’pi prati-yoni-nānātvena nānātvam ivocyate | kṣetra-jña-rūpeṇa vā[^32] ||32||

———————————————————————————————————————

**jīva-gosvāmī (krama-sandarbhaḥ) : **yatheti sarva-bhūtasthaḥ puruṣaḥ ||32||

———————————————————————————————————————

**viśvanātha-cakravartī (sārārtha-darśiṇī) : **avahitaḥ sadā-sthito yathā tathā viśvātmā antaryāmī bhūteṣu prāṇiṣu | yadi teṣv evāgnir mathanena prakaṭīkṛtaḥ syāt tadā tāny eva dāruṇi dahati evam eva śravaṇādibhiḥ sādhanaiḥ sākṣāt-kṛtaḥ paramātmā māyikam upādhiṁ jīvasya dūrīkarotīti dhvaniḥ ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ekatve eva sati bahu-rūpatām āha—yatheti | sva-yoniṣu sva-vyañjakeṣu dāruṣvavahitaḥ sadāsthito vahnireko yathā nānā bhāti, tathaiko viśvātmā vāsudevo bhūteṣu prāṇiṣu iti niyamya-bhedena tasminn abhedaḥ | eko'pi san bahudhā yo vibhāti [go.tā.u. pūrva.] iti śruteḥ | yathāgnir mathanena vyakto dārūṇi dahedavaṁ dhyānena vyaktaḥ sa jīvopādhīniti sūcyate ||32||

 **...**

|| 1.2.33 ||

**asau guṇamayair bhāvair bhūta-sūkṣmendriyātmabhiḥ |**

**sva-nirmiteṣu nirviṣṭo bhuṅkte bhūteṣu tad-guṇān ||**

**madhvācāryaḥ (bhāgavata-tātparyam) : **tad guṇavān eva bhuṅkte na doṣān | sarvatra sāra-bhug-devonāsāraṁ sa kadācaneti vāmana-purāṇe | anaśnan nitya-śubhāpekṣayā | para-vaśatvāpekṣayā klipty-apekṣayā ca | 


    akliptyā ca svatantratvād aśubhasya ca varjanāt | 


    abhoktā śubha-bhoktṛtvād bhoktety eva ca taṁ viduḥ | 


    anyūnānādhikatvāc ca pūrṇaḥ svānanda-bhojanāt | 


    virāgāc ca parasyāsya bhoktṛtva-pratiṣedhanam || iti skānde ||33||

———————————————————————————————————————

**śrīdhara-svāmī (bhāvārtha-dīpikā) : **bhoga-rūpāṁ līlām āha—asāv iti | asau harir bhūta-sūkṣmāṇi cendriyāṇi śrotādīni cātmā manś ca taiḥ svayaṁ nirmiteṣu bhūteṣu catur vidheṣv iti bhogo svātantryaṁ dyotyate | tad-guṇāṁs tat-tad-anurūpān viṣayān icchayā bhuṅkte bhojayatīti ṇij-artho vā jñeyaḥ || bhuṅkte pālayatīti vā | tadā tv ātmanepadam ārṣam | bhujo’navane iti smaraṇāt ||33||

———————————————————————————————————————

**jīva-gosvāmī (krama-sandarbhaḥ) : **asāv iti tat-tal-līlāvān ||33||

———————————————————————————————————————

**viśvanātha-cakravartī (sārārtha-darśiṇī) : **asau viśvātmā bhūta-sūkṣmāṇi viṣayāś ca indriyāṇi ca ātmā manaś ca tair guṇa-mayair bhāvaiḥ | sva-nirmiteṣu deva-tiryag-ādiṣu bhūteṣu nirviṣṭaḥ praviṣṭaḥ san tad-guṇān tad-anurūpān viṣayān | vaiṣayika-sukhāni bhuṅkte iti jīvānāṁ bhoktṛtvam antaryāminā vinā na siddhyatīti vā jīvasya tadīya-taṭastha-śaktitvād vā jīva-dvārā svayam antaryāmī bhuṅkte iti prayujyate | bhojayatīti jīvān ṇij-artho vā jñeyaḥ ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pālanam āha—asāviti | asau viśvātmā pumān | bhūtāni ca sūkṣmāṇi ca tan-mātrāṇi indriyāṇi ca śrotrādīni | ātmānaś ca mahad ahaṅkāra-manāṁsi tair nimiteṣu bhūteṣu caturvidheṣv aṇḍajādiṣu prāṇiṣu nirviṣṭas tad-guṇāṁs tad anurūpān viṣayān bhuṅkte bhojayati | antarbhūta-ṇijartho'yaṁ, bhuṅkte pālayati vā | ātmanepadam atrārṣaṁ, bhujo'navane iti smaraṇāt ||33||

 **...**

|| 1.2.34 ||

**bhāvayaty eṣa sattvena lokān vai loka-bhāvanaḥ |**

**līlāvatārānurato deva-tiryaṅ-narādiṣu || **

**śrīdhara-svāmī (bhāvārtha-dīpikā) : **idānīṁ sūta jānāsīti praśnasyottaram āha | bhāvayati pālayati | etat tu sarvāvatāra-sādhāraṇaṁ prayojanam | viśeṣataḥ kṛṣṇāvatārasya kuntī-stutau vakṣyate | loka-bhāvano loka-kartā | devādiṣu ye līlāvatārās teṣv anurato’nuraktaḥ ||34||

———————————————————————————————————————

**jīva-gosvāmī (krama-sandarbhaḥ) : **bhāvayatīti viṣṇur iti jñeyam | etena pūrvokteṣu brahmatvādiṣu paramātmatvaṁ darśitam | anye dve darśayiṣyate ||34||

———————————————————————————————————————

**viśvanātha-cakravartī (sārārtha-darśiṇī) : **evam antaryāminaḥ pratiyoni-nānātvena nānātvam aupādhikam uktam | bhagavatas tu vinaivopādhiṁ nityayaiva līlayā svarūpeṇaiva nānātvam āha—bhāvayati pālayatīti | yad vā, lokān bhāvavataḥ sva-prema-yuktān karotīti | sarvāvatāra-sādhāraṇa-prayojanam | loka-bhāvanaḥ yato loka-kartā ||34||

iti sārārtha-darśinyāṁ harṣiṇyāṁ bhakta-cetasām |

dvitīyaḥ prathame’dhyāyaḥ saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sūta jānāsi [bhā.pu. 1.1.12] iti praśnasyottaram āha—bhāvayatīti | eṣa bhagavān sattvena svapravartitena guṇena lokān bhuvanāni bhāvayati pālayati yato loka-bhāvano viśva-karteti sarvāvatāra-tulyaṁ prayojanaṁ kṛṣṇāvatārasya tu kuntī-stotre bodhyam | kīdṛśaḥ? devādiṣu ye līlāvatārās teṣv anurato niviṣṭaḥ ||34||

iti śrī-vaiṣṇavānandinyāṁ  prathama-skandha-ṭippanyāṁ dvitīyo'dhyāyaḥ ||2||

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ prathama-skandhe

naimiṣīyopākhyāne śrī-bhagavad-anubhāva-varṇanaṁ nāma

dvitīyo’dhyāyaḥ |

||2||

**...** 

(1.3)


## tṛtīyo’dhyāyaḥ


## bhagavatas caturviṁśaty-avatārāṇāṁ saṅkṣepato varṇanam |

|| 1.3.1 || 

**sūta uvāca—**

**jagṛhe pauruṣaṁ rūpaṁ bhagavān mahad-ādibhiḥ |**

**sambhūtaṁ ṣoḍaśa-kalam ādau loka-sisṛkṣayā ||**

**madhvācāryaḥ (bhāgavata-tātparyam) : **vyakty-apekṣayā jagṛha iti | tathā hi tantra-bhāgavate—


    aheyam anupādeyaṁ yad rūpaṁ nityam avyayam |


    sa evāpekṣya rūpāṇāṁ vyaktim eva janārdanaḥ ||


    agṛhṇād vyasṛjac ceti kṛṣṇa-rāmādikāṁ tanum |


    paṭhyate bhagavān īśo mūḍha-buddhi-vyapekṣayā ||


    tamasādy upagūḍhasya yat tamaḥ pānam īśituḥ |


    etat-puruṣa-rūpasya grahaṇaṁ samudīryate ||


    kṛṣṇa-rāmādi-rūpāṇāṁ loka-vyaktim apekṣayā || iti|

**mahad-ādibhiḥ**—sambhūtam antargataṁ mahad ādi | na mahad-ādi śarīram | ṣoḍaśa-kalam | yasmin netāḥ ṣoḍaśa-kalāḥ prabhavanti iti śrutiḥ |


    yat kiñcid iha loke vai deha-baddhaṁ viśāṁ pate |


    sarvaṁ pañcabhir āviṣṭaṁ bhūtair īśvara-buddhi-jaiḥ ||


    īśvaro hi mahad-bhūtaṁ prabhur nārāyaṇo virāṭ |


    bhūtāntarātmā vijñeyaḥ saguṇo nirguṇo’pi ca ||


    bhūta-pralayam avyaktaṁ śuśrūṣur nṛpa-sattama || 


    iti mokṣa-dharme [ma.bhā. 12.335.10-11]

nāsīd ahonarātrir āsīn nāsad āsīt tan mahad vapus tad-ābhavad viśvarūpaṁ sā viśva-rūpasya rajani iti bhāllaveya-śrutiḥ |


    na tasya prākṛtā mūrtir māṁsa-medo’sthi-sambhavā |


    na yogitvād īśvaratvāt satya-rūpo’cyuto vibhuḥ || iti vārāhe |


    sarve nityāḥ śāśvatāś dehās tasya parātmanaḥ |


    hānopādāna-rahitā naiva prakṛtijāḥ kvacit ||


    paramānanda-sandohā jñāna-mātrāś ca sarvaśaḥ |


    sarve sarva-guṇaiḥ pūrṇāḥ sarve bheda-vivarjitāḥ ||


    anyūnānadhikāś caiva guṇaiḥ sarvaiś ca sarvataḥ |


    dehi-deha-bhidā caiva neśvare vidyate kvacit ||


    tat svīkārādi-śabdas tu hasta svīkāravat smṛtaḥ |


    vailakṣaṇyān na vā tatra jñāna-mātrārtham īritam ||


    kevalaiśvarya-saṁyogād īśvaraḥ prakṛteḥ paraḥ |


    jāto gatas tv idaṁ rūpaṁ tad ity-ādi vyavakṣate || iti mahā-vārāhe |

ekam evādvitīyaṁ neha nānāsti kiñcana | evaṁ dharmān pṛthak paśyann ity-ādi ca | tasyaivāsthūlatvād vaiśvarya-yogāt | tathā ca kaurme—


    asthūlaś cānaṇuś caiva sthūlo’ṇuś caiva sarvataḥ |


    avarṇaḥ sarvataḥ proktaḥ śyāmo raktāna-locanaḥ ||


    aiśvarya-yogād bhagavān viruddhārtho’bhidhīyate |


    tathāpi doṣāḥ parame naivāhāryāḥ kathañcana |


    guṇāviruddhā api tu samāhāryāś ca sarvataḥ || iti viṣṇu-dharmottare ca |


    guṇāḥ sarve’pi yujyate hy aiśvaryāt puruṣottame |


    doṣāḥ kathañcin naivātra yujyante paramo hi saḥ ||


    guṇa-doṣau māyayaiva kecid āhur apaṇḍitāḥ |


    na tatra māyā-māyāvī tadīyau tau kuto hy ataḥ ||


    tasmān na māyayā sarvaṁ sarvam aiśvarya-sambhavam |


    amāyo hīśvaro yasmāt tasmāt taṁ paramaṁ viduḥ || iti ||1||

———————————————————————————————————————

**śrīdhara-svāmī (bhāvārtha-dīpikā) :**

avatāra-kathā-praśne tṛtīye tūttarābhidhā |

puruṣādy-avatāroktyā tat-tac-cāritra-varṇanaiḥ ||

yad uktam athākhyāhi harer dhīmann avatāra-kathāḥ śubhāḥ [bhā.pu. 1.1.18] iti tad-uttaratvenāvatārān anukramiṣyan prathamaṁ puruṣāvatāram āha—jagṛha iti pañcabhiḥ | **mahad-ādibhir** mahad-ahaṅkāra-pañca-tanmātraiḥ **saṁbhūtaṁ** suniṣpannam | ekādaśendriyāṇi paṁ ca mahā-bhūtānīti **ṣoḍaśa kalā** āṁśā yasmin | yady api bhagavad-vigraho naivaṁbhūtaḥ, tathāpi virāḍ jīvāntaryāmiṇo[^33] bhagavato virāḍ-rūpeṇopāsanārtham evam uktam iti draṣṭavyam ||1|| 

———————————————————————————————————————

**jīva-gosvāmī (krama-sandarbhaḥ) : **jagṛha iti | tatra brahmeti paramātmety atra yo bhagavān nirdiṣṭaḥ[bhā.pu. 1.2.30[^34]], **sa evedam** ity-ādau ca yasyaivāvirbhāvā mahat-sraṣṭr ādayo viṣṇu-paryantā nirdiṣṭāḥ, sa bhagavān svayaṁ śrī-kṛṣṇa eveti pūrva-darśita-śaunakādy-abhīṣṭa-nijābhimata-sthāpanāya paramātmano viśeṣānuvāda-pūrvakaṁ darśayituṁ tat-prasaṅgenānyān avatārān kathayituṁ, tatraiva brahma ca nirdeṣṭum ārabhate—jagṛha iti | 

**yaḥśrī-bhagavān** pūrṇa-ṣaḍ-aiśvaryatvena pūrvaṁ nirdiṣṭaḥ, sa eva **pauruṣaṁ rūpaṁ,** puruṣatvenāmnāyate yad rūpaṁ tad eva **ādau** sargārambhe **jagṛhe**, prākṛta-pralaye svasmin līnaṁ sat prakaṭatayā svīkṛtavān | 

kim-artham ? tatrāha—**loka-sisṛkṣayā** | tasminn eva līnānāṁ lokānāṁ samaṣṭi-vyaṣṭy-upādhi-jīvānāṁ sisṛkṣayā prādurbhāvanārtham ity arthaḥ | 

kīdṛśaṁ sat tad-rūpaṁ līnam āsīt ? tatrāha—**mahad-ādibhiḥ sambhūtaṁ** militam, antarbhūta-mahad-ādi-tattvam ity arthaḥ | sambhūyāmbhodhim abhyeti mahā-nadyo nagāpāgāḥ [śiśu.va. 2.100] iti sambhūtir milanārthaḥ | tatra hi mahad-ādīni līnāny āsann iti | tad evaṁ, 


    viṣṇos tu trīṇi rūpāṇi puruṣākhyāny atho viduḥ |


    ekaṁ tu mahataḥ sraṣṭṛ dvitīyaṁ tantu-saṁsthitam |


    tṛtīyaṁ sarva-bhūtasthaṁ tāni jñātvā vimucyate ||

iti nāradīya-tantrādau mahat-sraṣṭṛtvena prathamaṁ puruṣākhyaṁ rūpaṁ yac chrūyate, tasminn āvirabhūl liṅge mahā-viṣṇur jagat-patiḥ [bra.saṁ. 5.8] ity-ādi, 


    nārāyaṇaḥ sa bhagavān āpas tasmāt sanātanāt | 


    āvirāsan kāraṇārṇonidhiṁ saṅkarṣaṇātmakaḥ |


    yoga-nidrāṁ gatas tasmin sahasrāṁśaḥ svayaṁ mahān || [bra.saṁ. 5.12]

ity-ādi brahma-saṁhitādau kāraṇārṇava-śāyi-saṅkarṣaṇatvena śrūyate, tad eva jagṛhe iti pratipāditam | 

punaḥ kīdṛśaṁ tad-rūpam ? tatrāha—**ṣoḍaśa-kalaṁ**, tat-sṛṣṭy-upayogi-pūrṇa-śaktir ity arthaḥ | tad evaṁ yas tad-rūpaṁ jagṛhe, sa bhagavān | yat tu tena gṛhītam, tat tu sva-sṛjyānām āśrayatvāt paramātmeti paryavasitam ||1||

———————————————————————————————————————

**viśvanātha-cakravartī (sārārtha-darśiṇī) :**

avatāra-kathā brūhīty asyottaratayocyate |

bhagavān janma-karmabhyāṁ tṛtīyenaika-mūrtimān ||

pūrvādhyāyānte līlāvatārānurata [bhā.pu. 1.2.34] ity uktam | tatra kās tasya līlāḥ ? ke vā avatārāḥ ? ity apekṣāyāṁ prathamaṁ puruṣāvatāram āha—jagṛha iti pañcabhiḥ | **pauruṣaṁ** puruṣākāraṁ puruṣa-sañjñaṁ vā |

nanu **jagṛhe** iti ced ucyate—tarhi tad-rūpaṁ pūrvaṁ nāsīd ity avagatyā tad-rūpasyānityatvaṁ prasaktam ity ata āha—**samyag bhūtaṁ** parama-satyaṁ pūrva-pūrvam api sadaiva svarūpeṇa sthitam eva tat jagṛhe, loka-sṛṣṭy-artham upādatta grahaṇasya vidyamāna-vastu-viṣayatvāt | ghaṭasyāvidyamānatve ghaṭaṁ jagrāheti prayogādarśanāc ca | rājā senānyaṁ digvijigīṣayā sva-saṅge jagrāhetivat | yukte kṣmād āvṛte bhūtaṁ prāṇy-atīte same triṣv ity amaraḥ | uttaratrāpi sa eva prathamaṁ deva [bhā.pu. 1.3.6] ity ādau | sarvatra sambhūtam iti padam anuvartanīyam | **mahad-ādibhir** mahat-tattvāhaṅkārādibhir lokānāṁ samaṣṭi-vyaṣṭīnāṁ bhuvanānāṁ vā yā sraṣṭum icchā, tayā **ṣoḍaśaiva kalā **yasminn iti rākā-candram iva matsya-kūrmādy-avatārān apekṣya paripūrṇam ity arthaḥ | kalā tu ṣoḍaśo bhāga ity abhidhānāt | tatra yo’yaṁ bhagavān sa para-vyomādhināthaḥ, tena gṛhītaṁ yat ṣoḍaśa-kalaṁ rūpaṁ, sa mahā-viṣṇuḥ prakṛtīkṣaṇa-kartā saṅkarṣaṇāṁśaḥ kāraṇārṇavaśāyī prathamaḥ puruṣo bhāgavatāmṛtokta-yuktyā jñeyaḥ ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

puruṣādy avatārāṇāṁ janma-karma-kathāḥ śubhāḥ | \
tṛtīye'smin prakīrtyante yāḥ pṛṣṭā munibhiḥ purā ||

athākhyāhi harer dhīmann avatāra-kathāḥ iti [bhā.pu. 1.1.18] prāk pṛṣṭās tad uttaratvenāvatārān anukramiṣyann ādau puruṣāvatāram āha—jagṛha iti pañcabhiḥ | sa aikṣata, lokānnu sṛjā [ai.u. 1.1] iti śrutyukto bhagavān | sva-vīkṣaṇa-vikṣuvdhāyāḥ prakṛteḥ pariṇāmair mahad ahaṅkāra-tan-mātrādibhi-loka-sisṛkṣayā tair bhuvanāni sṛjeyam iti vāñchayā hetunā pauruṣaṁ puruṣākāraṁ puruṣa-sañjñaṁ vā rūpaṁ vigrahaṁ jagṛhe, sthitam eva tad-rūpaṁ loka-sṛṣṭy artham upādatta nyayuṅkteti yāvat, ghaṭasya sthitatve taṁ gṛhāṇeti prayogāt | etad bodhayituṁ taṁ viśinaṣṭi—sambhūtam iti, yukte kṣmād āvṛte bhūtaṁ prāṇyatīte same triṣu iti nānārtha-vargāt samyak satyam ity arthaḥ | ṣoḍaśa kalāḥ śryādayo vimalādayaś ca yasmiṁs tad iti prathama-puruṣaḥ saṅkarṣaṇo'yaṁ kāraṇodaśayaḥ ||1||

 **...**

|| 1.3.2 || 

**yasyāmbhasi śayānasya yoga-nidrāṁ vitanvataḥ |**

**nābhi-hradāmbujād āsīd brahmā viśva-sṛjāṁ patiḥ ||**

**śrīdhara-svāmī (bhāvārtha-dīpikā) : **ko’sau bhagavān ? ity apekṣāyāṁ taṁ viśinaṣṭi—yasyāmbhasi ekārṇave śayanasya viśrāntasya | tatra ca yogaḥ samādhis tad-rūpāṁ nidrāṁ vistārayato nābhir eva hradas tasmin yad-ambujaṁ tasmāt sakāśād brahmāsīd abhūt pādme kalpe | sa pauruṣaṁ rūpaṁ jagṛhe ||2||

———————————————————————————————————————

**jīva-gosvāmī (krama-sandarbhaḥ) : **tasya puruṣa-rūpasya visarga-nidānatvam api pratipādayitum āha sārdhena | yasya pauruṣa-rūpasya dvitīyena vyūhena brahmāṇḍaṁ praviśya ambhasi garbhodake śayānasyety ādi yojyam | ṭīkāyāṁ pādma ity atra brāhma iti vācyam ||

———————————————————————————————————————

**viśvanātha-cakravartī (sārārtha-darśiṇī) : **yasya puruṣasya ambhasi svaroma-kūpastha-brahmāṇḍāntare ekaika-prakāśena praviśya sva-sṛṣṭe garbhode śayānasya yogaḥ samādhis tad-rūpāṁ nidrāṁ vistārayataḥ | yasya nābhi-hradāmbujasya avayavānāṁ saṁsthānaiḥ pradeśa-viśeṣair loka-vistaraḥ pātālādi-satyānta-bhuvana-vinyāsaḥ ity ayaṁ padmanābho’niruddhāṁśo garbhodaśāyī dvitīyo jñeyaḥ | yas tu pūrvādhyāye hari-viriñca-hareti sañjñā ity atra harir iti paṭhitaḥ | sa kṣīrodaśāyī aniruddhāṁśas tṛtīyaḥ puruṣo jñeya iti puruṣa-trayam | tatra prathamaḥ prakṛtir antaryāmī | dvitīyaḥ samaṣṭi-virājaḥ | tṛtīyo vyaṣṭīnām iti | traya evāṁśenāntaryāminaḥ | tad uktaṁ—


    ekaṁ tu mahataḥ sraṣṭṛ dvitīyaṁ tantu-saṁsthitam |


    tṛtīyaṁ sarva-bhūtasthaṁ tāni jñātvā vimucyate || iti |

evaṁ caitat prakaraṇa-vyañjitā mahā-viṣṇor līlā-kathā-paripāṭī ceyam | yadaiva tasya punar api pradeśa-viśeṣe śayanecchā ajaniṣṭa tadā kāraṇārṇave śayāna eva sva-niśvāsa-niṣkramaṇa-prathama-kṣaṇe sva-śaktiṁ māyām aikṣiṣṭa | taya ca tad-iṅgita-jñayā tad-icchā-balāl labdha-sāmarthyayā mahat-tattvādi-tattvāni svata eva niṣkāsya brahmāṇḍaṁ taiḥ sṛṣṭvā sva-prabhur vijñāpyate sma—he nātha śayitum āgaccheti tato’sau tatra gatvā nimeṣa-mātraṁ śayitvā yadaiva punar āgatavān tadaiva tad brahmāṇḍaṁ śayana-mandiraṁ nirmālyam iva māyayaiva sā dūrīcakāra | punar api navīna-mandire taṁ śāyayitum evaṁ ca brahmaṇaḥ parārdha-dvayaṁ gacchati sma | yad uktaṁ tṛtīye nimeṣa upacāryata iti ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yasyeti—yasya bhagavato'mbhasi sṛṣṭāṇḍa garbhoda-samudre rūpāntareṇa śayānasya nābhīhradāmbujād brahhmāsīt | yogaḥ samādhis tad-rūpāṁ nidrāṁ vitanvataḥ viśvasṛjāṁ dakṣādīnāṁ patir iti ||2||

 **...**

|| 1.3.3 || 

**yasyāvayava-saṁsthānaiḥ kalpito loka-vistaraḥ |**

**tad vai bhagavato rūpaṁ viśuddhaṁ sattvam ūrjitam ||**

**madhvācāryaḥ (bhāgavata-tātparyam) : **yasyāvayava-saṁsthānaiḥ | nābhyā āsīd antarikṣam ity-ādi | 


    sattvaṁ sādhu-guṇatvaṁ jñāna-bala-rūpaṁ ca | 


    bala-jñāna-samāhāraḥ sattvam ity abhidhīyata || iti mātsye ||3||

———————————————————————————————————————

**śrīdhara-svāmī (bhāvārtha-dīpikā) : **kīdṛśaṁ rūpam ? tad āha—yasyeti | nanu kīdṛśo vigrahas tasya yo’mbhasi śete sma tad āha | tat tasya bhagavato rūpaṁ tu viśuddhaṁ raja-ādi-guṇāntareṇāsaṁbhinnam ata evorjitaṁ niratiśayaṁ sattvam ||3||

———————————————————————————————————————

**jīva-gosvāmī (krama-sandarbhaḥ) : **yasya ca tādṛśatvena tatra śayānasyāvayava-saṁsthānaiḥ sākṣāc-chrī-caraṇādi-sanniveśe lokasya vistaro vistāro virāḍ-ākāraḥ prapañcaḥ kalpitaḥ | yathā tad-avayava-sanniveśas tathaiva pātālam etasya hi pāda-mūlaṁ [bhā.pu. 2.1.26] ity-ādinā navīnopāsakān prati manaḥ-sthairyāya prakhyāpitaḥ | na tu vastutas tad eva yasya rūpam ity arthaḥ | yad vā candramā manaso jātaḥ ity ārabhya padbhyāṁ bhūmir diśaḥ śrotrāt tathā lokān akalpayat [ṛk 10.90.13-14] iti śrutes tair hetu-bhūtair loka-vistāro racita ity arthaḥ |

tathā ca bhārate mokṣa-dharma-nārāyaṇīye garbhodake śayānasya rūpāntareṇa śvetadvīpa-pater vākyam—


    asman mūrtiś caturthī yā sāsṛjac cheṣam avyayam |


    sa hi saṅkarṣaṇaḥ proktaḥ pradyumnaṁ so’py ajījanat ||


    pradyumnād aniruddho’haṁ sargo mama punaḥ punaḥ |


    aniruddhāt tathā brahmā tatrādi kamalodbhavaḥ ||


    brahmaṇaḥ sarvabhūtāni carāṇi sthāvarāṇi ca || [ma.bhā. 12.326.68-70]

tatraiva veda-vyāsaḥ—-


    paramātmeti yaṁ prāhuḥ sāṅkhyayogavido janāḥ |


    mahāpuruṣa sañjñāṁ sa labhate svena karmaṇā ||


    tasmāt prasūtam avyaktaṁ pradhānaṁ tad vidur budhāḥ |


    avyaktād vyaktam utpannaṁ lokasṛṣṭy artham īśvarāt ||


    aniruddho hi lokeṣu mahān ātmeti kathyate |


    yo’sau vyaktatvam āpanno nirmame ca pitāmaham || [ma.bhā. 12.327.24-26] iti |

tad evaṁ saṅkarṣaṇasya vaibhavam uktvāniruddhasyāpy āha aniruddho hīti | lokeṣu pratyeka-brahmāṇḍeṣu mahān ātmā paramātmā | vyaktatvaṁ prākaṭyaṁ pradyumnād iti śeṣaḥ | sutena tv abheda-vivakṣayā pradyumnaḥ pṛthaṅ noktaḥ viṣṇos tu trīṇi rūpāṇi itivat | seyaṁ prakriyā dvitīya-skandhasya saṣṭhe dṛśyate, yathā sa eṣa ādyaḥ puruṣaḥ [bhā.pu. 2.9.39] ity-ādi-padye ṭīkā—sa eṣa ādyo bhagavān yaḥ puruṣāvatāraḥ san sṛṣṭy-ādikaṁ karoti ity eṣā | 

evam ādyo’vatāraḥ puruṣaḥ parasya [bhā.pu. 2.6.42] ity atra ṭīkā parasya bhūmnaḥ puruṣaḥ prakṛti-pravartako yasya sahasra-śīrṣā [ṛk 10.90.1] ity ādy-ukto līlā-vigrahaḥ sa ādyo’vatāraḥ ity eṣā | tathā tṛtīyasya viṁśe devena [bhā.pu. 3.20.12] ity-ādikaṁ so’nu ity antaṁ sa-ṭīkam eva prakaraṇam atrānusandheyam | tasmād virāṭtvena tad-rūpaṁ _na vyākhyātam._ tasmāc ca vāsudeva-sthānīyo bhagavān puruṣād anya evety āyātam | 

atha tasya rūpa-dvayasya sāmānyata ekatvena svarūpam āha—tad iti | tac chrī-bhagavataḥ pauruṣaṁ rūpam | vai prasiddhau | viśuddho’rjita-sattvādibhir vyaktatvāc chakti-svarūpayor abhedāc ca tad-rūpam evety arthaḥ | uktaṁ ca dvitīyaṁ puruṣa-vyūham adhikṛtya svarūpatvaṁ tad-rūpasya—nātaḥ paraṁ parama yad bhavataḥ svarūpaṁ [bhā.pu. 3.9.3] ity atra | viśuddhaṁ jāḍyāṁśenāpi rahitam, svarūpa-śakti-vṛttitvāt | ūrjitaṁ sarvato balavat paramānanda-rūpatvāt—ko hy evānyāt kaḥ prāṇyāt yad eṣa ākāśa ānando na syāt [tai.u. 2.7.1] iti śruteḥ | tasmāc chākṣād bhagavad-rūpe tu kaimutyam evāyātam ||3|| 

———————————————————————————————————————

**viśvanātha-cakravartī (sārārtha-darśiṇī) : **tan-mūrtīnām aprākṛtatvam āha | viśuddhaṁ raja ādya-miśram ata evorjitaṁ śreṣṭham aprākṛtaṁ sac-cid-ānanda-ghanam ity arthaḥ ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yasya rūpasyāvayava-saṁsthānaiḥ pādādyaṅga-sanniveśais tat-sādṛśyena loka-vistaraḥ pātālādi-satyāntaḥ kalpitaḥ | pātālam etasya hi pāda-mūlam [bhā.pu. 2.1.26] ity-ādi-vākyaiḥ sthūladhiyāṁ citta-sthairyāyopadiṣṭaḥ | yena rūpeṇa śete tad-rūpaṁ vai niścaye viśuddhaṁ jāḍyāṁśenāpi rahitaṁ sva-prakāśatā-śakti-lakṣaṇaṁ sattvam, ata urjitaṁ balavat smṛtaṁ sat prakṛter nirāsakam ity arthaḥ ||3||

 **...**

|| 1.3.4 || 

**paśyanty ado rūpam adabhra-cakṣuṣā**

**sahasra-pādoru-bhujānanādbhutam |**

**sahasra-mūrdha-śravaṇākṣi-nāsikaṁ**

**sahasra-mauly-ambara-kuṇḍalollasat ||**

**śrīdhara-svāmī (bhāvārtha-dīpikā) : **etac ca yogināṁ pratyakṣam āha—paśyantīti | adabhram analpaṁ jñānātmakaṁ yac cakṣus tena | sahasram aparimitāni yāni pādādīni tair udbhutam | sahasraṁ mūrdhādayo yasmiṁs tat | sahasraṁ yāni mauly-ādīni tair ullasac chobhamānam ||4||

———————————————————————————————————————

**jīva-gosvāmī (krama-sandarbhaḥ) : **tad evaṁ puruṣasya dvidhā sthāna-karmaṇī uktvā svarūpavad ākāraṁ tv eka-prakāram āha—-paśyantīti | adaḥ pauruṣa-rūpam adabhra-cakṣuṣā bhakty-ākhyena | puruṣaḥ sa paraḥ pārtha bhaktyā labhyas tv ananyayā [gītā. 8.22] ity ukteḥ | bhaktir evainaṁ nayati, bhaktir evainaṁ darśayati ity-ādi śruteś ca | tatra prathama-puruṣasya sahasra-pādāditvaṁ paramātma-sandarbhe vyañjitam | tṛtīyasyāṣṭame tu dvitīyaṁ puruṣa-vyūham upalakṣya—veṇu-bhujāṅghripāṅghreḥ [bhā.pu. 3.8.24] iti, dor daṇḍa-sahasra-śākhaṁ [bhā.pu. 3.8.29] iti, kirīṭa-sāhasra-hiraṇya-śṛṅgaṁ [bhā.pu. 3.8.30] iti ca | tathā navamasya caturdaśe śrī-śukena—


    sahasra-śirasaḥ puṁso nābhi-hrada-saroruhāt |


    jātasyāsīt suto dhātur atriḥ pitṛ-samo guṇaiḥ || [bhā.pu. 9.14.2] iti ||4||

———————————————————————————————————————

**viśvanātha-cakravartī (sārārtha-darśiṇī) : **etac ca bhakti-siddhānāṁ pratyakṣam ity āha—paśyantīti | adabhram analpam aprākṛtaṁ yac cakṣus tena ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **etac ca rūpaṁ bhaktyā siddhānāṁ cākṣuṣañcety āha—paśyanta iti adabhraman alpaṁ yad-bhakti-saṁskṛtaṁ cakṣus tena | maulayaḥ śiro'vataṁsāḥ | sphuṭam anyat ||4||

 **...**

|| 1.3.5 || 

**etan nānāvatārāṇāṁ nidhānaṁ bījam avyayam |**

**yasyāṁśāṁśena sṛjyante deva-tiryaṅ-narādayaḥ ||**

**madhvācāryaḥ (bhāgavata-tātparyam) : **nidhānam atraikībhavanty antata iti | **aṁśāṁśena** sāmarthyaika-deśena | brāhme ca yac-chaktyaikaṁ ca sambhūtaṁ jagad etac carācaram iti ||5||

———————————————————————————————————————

**śrīdhara-svāmī (bhāvārtha-dīpikā) : **etat tu kūṭa-sthaṁ, na tv anyāvatāravad āvirbhāva-tirobhāvavad ity āha—etad iti | **etad**-ādi nārāyaṇa-rūpam | nidhīyate’smninn iti **nidhānam**, kāryāvasāne praveśa-sthānam ity arthaḥ | **bījam** udgama-sthānam | bījatve’pi nānya-bīja-tulyaṁ kiṁ tv **avyayam** | na kevalam avatārāṇām eva bījaṁ, kiṁ tu sarva-prāṇinām apīty āha | **yasyāṁśo** brahmā, tasya **aṁśo** marīcy-ādiḥ, tena ||5||

———————————————————————————————————————

**jīva-gosvāmī (krama-sandarbhaḥ) : **tatra śrī-bhagavantaṁ suṣṭhu spaṣṭīkartuṁ garbhodaka-sthasya dvitīyasya puruṣasya vyūhasya nānāvatāritvaṁ vivṛṇoti—etad iti | brahmāṇḍastham ity arthaḥ | nidhānaṁ sāgarāṇāṁ samudra iva sadaivāśrayaḥ | ata evāvyayam anapakṣayam | bījam udgama-sthānam | na kevalam avatārāṇāṁ bījaṁ jagato’pīty āha yasyāṁśāṁśeneti ||5||

———————————————————————————————————————

**viśvanātha-cakravartī (sārārtha-darśiṇī) : **ṣoḍaśa-kalatvena yat pūrṇatvam uktaṁ tad darśayati—etad iti | bījatve’pi nānā-bīja-tulyaṁ kintu nidhānaṁ nidhir aṁśībhūtam ity arthaḥ | vakṣyamāṇā avatārā etasyāṁśā iti bhāvaḥ | na vyatīty-avyayaṁ nityaṁ yasyāṁśo brahmā tasyāṁśo marīcy-ādis teneti | devādayo vibhūtaya uktāḥ ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **etad-rūpaṁ vakṣyamāṇānām avatāraṇām avatārīty āha—etad iti | nidhānam aṁśi, bījatve'pi nānya-bīja-tulyam ity āha—avyayaṁ nityaṁ, yasyāṁśo virañcis tasyāṁśo | marīcyādis teneti devādayo | vibhūtayaḥ sṛjyante—iti dvitīyaḥ puruṣaḥ pradyumno'yaṁ garbhodaśayaḥ | yas tu prāk sattvaṁ rajas tamaḥ iti padye [bhā.pu. 1.2.13] harir uktaḥ, sa khalu tṛtīyaḥ puruṣo'niruddho | bodhyaḥ | eyāṁ eyāṇāṁ saṅkarṣaṇāditvaṁ brahma-saṁhitāyāṁ vyaktaṁ—prathamaḥ prakṛter antaryāmī, dvitīyo virañceḥ, tṛtīyas tu prādeśa-mātraḥ sannasmadādijīvānām iti jñeyam | puruṣa-sañjñatvañ ca sātvata-tantre—


        viṣṇos tu trīṇi rūpāṇi puruṣākhyānyatho viduḥ | 


        ekan tu mahataḥ sraṣṭra dvitīyantv aṇḍa-saṁsthitam | 


        tṛtīyaṁ sarva-bhūtasthaṁ tāni jñātvā vimucyate || iti,

nanu nārāyaṇīye [śānti-parva 339.72-74] paṭhyate—


        asman-mūrtiś caturthī yā sāsṛjac-cheṣavy ayam | 


        sa hi saṅkarṣaṇaḥ proktaḥ pradyumnaṁ so'py ajījanat | 


        pradyumnāc-cāniruddho'haṁ sargo mama punaḥ punaḥ | 


        aniruddhāt-tathā brahmā tan-nābhikamalodbhavaḥ | iti |

aniruddho hi lokānāṁ mahānatmeti kathyate | yo'sau vyaktatvam āpanno nirmame ca pitāmaham | [śānti-parva 340.30-31] iti ca | atrāniruddhād-virañcer janma yad ucyate, tat-tu tasya pradyumnābhedenaiva saṅgamanīyam, anyathā yas tāmbhasi [bhā.pu. 1.3.2] ity etad-vyākupyet ||5||

 **...**

|| 1.3.6 || 

**sa eva prathamaṁ devaḥ kaumāraṁ sargam āśritaḥ |**

**cacāra duścaraṁ brahmā brahmacaryam akhaṇḍitam ||**

**madhvācāryaḥ (bhāgavata-tātparyam) : **


    kumāro nāma bhagavān svayaṁ svasmād ajāyata |


    dideśa brahmaṇe brahma brahmacarya-sthito vibhuḥ ||


    yasmāt sanat-kumāraś ca brahmacaryam apālayat |


    yaḥ sthāṇoḥ sthāṇutāṁ prādād bhagavān avyayo hariḥ || iti brāhme ||6||

———————————————————————————————————————

**śrīdhara-svāmī (bhāvārtha-dīpikā) : **sanat-kumārādy-avatāraṁ tac-caritraṁ cāha—sa eveti | kaumāra ārṣaḥ prājāpatyo mānava ity ādīni sarga-viśeṣa-nāmāni | yaḥ pauruṣaṁ rūpaṁ jagṛhe sa eva devaḥ kaumārākhyaṁ sargam āsthitaḥ san brahmā brāhmaṇo bhūtvā brahmacaryaṁ cacāra | prathama-dvitīyādi-śabdā nirdeśa-mātrāpekṣayā ||6||

———————————————————————————————————————

**jīva-gosvāmī (krama-sandarbhaḥ) : **atha prācuryeṇa tad-avatārān kathayaṁs tad-aikya-vivakṣayā tad-aṁśāṁśinām apy avirbhāva-mātraṁ gaṇayati viṁśatyā | tatra sa eveti | yo’mbhasi śayānaḥ, yaś ca sahasra-pādādi-rūpaḥ, sa eva puruṣākhyo **devaḥ** | ete cāṁśa-kalāḥ puṁsaḥ [bhā.pu. 1.3.28] ity upasaṁhārasyāpi saṁvādāt | **kaumāraṁ** catuḥsana-rūpam | **brahmā** brahmaṇo bhūtvā ||6||

———————————————————————————————————————

**viśvanātha-cakravartī (sārārtha-darśiṇī) : **sanat-kumārādy-avatāraṁ tac-caritraṁ cāha—sa eveti | yasyāṁśāṁśena devādayaḥ sṛjyante, sa eva padmanābha ity arthaḥ | kaumāraṁ sargam āśritaḥ | kumāreṣu prādurbhāvaṁ prāptaḥ san brahmā brāhmaṇo bhūtvā brahmacaryaṁ cacāra, svayam ācaraṇaṁ lokeṣu pracārayāmāsety arthaḥ | prathama-dvitīyādi-śabdā nirdeśa-mātrāpekṣayā ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atha sanatkumārādy avatārāṁs tat-karmāṇi cāha—sa eveti | sa garbhodakaśayaḥ svayaṁprabhoḥ kṛṣṇasya svāṁśaḥ kaumāraṁ sargaṁ kumāreṣu prākaṭyam āśritaḥ prāptaḥ, brahmā vipro bhūtvākhaṇḍitaṁ brahmacaryañcacāra lokān śikṣayan iti caturbhir eko'yam avatāraḥ | atra prathamādi-śabdāḥ saṅkhyā-pūrty apekṣā na tu kramāpekṣā bodhyāḥ ||6||

 **...**

|| 1.3.7 || 

**dvitīyaṁ tu bhavāyāsya rasātala-gatāṁ mahīm |**

**uddhariṣyann upādatta yajñeśaḥ saukaraṁ vapuḥ ||**

**śrīdhara-svāmī (bhāvārtha-dīpikā) : **varāhāvatāram āha—dvitīyam iti | asya viśvasya bhavāyodbhavāya mahīm uddhariṣyann iti karmoktiḥ | evaṁ sarvatrāvatāras tat-karma coktam ity anusandheyam ||7||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhavāya kṣemāya uddhariṣyann iti karmoktiḥ | evaṁ sarvatrāvatāras tat karma coktam ity anusandheyam ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dvitīyanv iti—sa devaḥ śaukaraṁ vapu-rupādatta prakaṭitavān | asya viśvasya bhavāya maṅgalāya pralaye rasātala-gatāṁ mahīmuddhariṣyann iti karmoktiḥ | evaṁ sarva trāvatārasya tat-karmaṇaś coktir bhavyā, svāyam-bhuvīye brahmanāsikāto jāto'yam ||7||

 **...**

|| 1.3.8 || 

**tṛtīyam ṛṣi-sargaṁ vai devarṣitvam upetya saḥ |**

**tantraṁ sātvatam ācaṣṭa naiṣkarmyaṁ karmaṇāṁ yataḥ ||**

**madhvācāryaḥ (bhāgavata-tātparyam) :**


    avatāras tṛtīyo’sya devarṣiḥ prathito divi | 


    mahi-dāsas tv aitareyo yas tantraṁ nārade’vadat || iti ca ||8||

———————————————————————————————————————

**śrīdhara-svāmī (bhāvārtha-dīpikā) : **nāradāvatāram āha—tṛtīyam iti | ṛṣi-sargam upetya | tatra ca devarṣitvam upetyety arthaḥ | sātvataṁ vaiṣṇavaṁ tantraṁ pañcarātrāgamam ācaṣṭoktavān | yatas tantrāt nirgataṁ[^35] karmatvaṁ bandhu-hetutvaṁ, yebhyas tāni niṣkarmāṇi, teṣāṁ bhāvo naiṣkarmyam | karmaṇām eva mocakatvaṁ yato bhavati, tad ācaṣṭety arthaḥ ||8||

———————————————————————————————————————

**jīva-gosvāmī (krama-sandarbhaḥ) : **ṛṣi-sargam upetya tatrāpi devarṣitvaṁ nāradatvam upetya | sātvataṁ vaiṣṇavam | tantraṁ pañcarātrāgamam | karmaṇā karmākāreṇāpi satāṁ śrī-bhagavad-dharmāṇāṁ yatas tantrān naiṣkarmyaṁ karma-bandha-mocakatvena karmabhyo nirgatatvaṁ tebhyo bhinnatvaṁ pratīyate iti śeṣaḥ ||8||

———————————————————————————————————————

**viśvanātha-cakravartī (sārārtha-darśiṇī) : **ṛṣiṣu sargaṁ prādurbhāvam upetya tatra ca devarṣitvaṁ nāradatvam upetyety arthaḥ | sātvataṁ pañcarātrāgamaṁ yatas tantrāt karmaṇāṁ tatroktānāṁ bhagavad-dharmāṇāṁ naiṣkarmyaṁ karma-bandha-mocakatvam ||8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tṛtīyam iti—ṛṣiṣu sargaṁ prākaṭyaṁ, tatra ca devarṣitvaṁ nāradatvam upetya sātvataṁ pañca-rātraṁ tantraṁ, yatas tantrāt karmaṇāṁ naiṣkarmyam īśvarāpaṇāt pariśodhita viṣa-pārada-nyāyena karma-bandha-hāritvaṁ bhavati ||8||

 **...**

|| 1.3.9 || 

**turye dharma-kalā-sarge nara-nārāyaṇāv ṛṣī |**

**bhūtvātmopaśamopetam akarod duścaraṁ tapaḥ ||**

**madhvācāryaḥ (bhāgavata-tātparyam) : **dharma-kalā sargaḥ dharmasvāṁśāvatāraḥ | loka-dṛṣṭyātma-śamopetam ||9||

———————————————————————————————————————

**śrīdhara-svāmī (bhāvārtha-dīpikā) : **nara-nārāyaṇāvatarām āha—turye iti | **turye **caturthe’vatāre | **dharmasya kalā** aṁśaḥ, bhāryety arthaḥ | ardho vā eṣa ātmano yat patnī iti śruteḥ | tasyāḥ **sarge** | **ṛṣī bhūtvety** ekāvatāratvaṁ darśayati ||9||

———————————————————————————————————————

**jīva-gosvāmī (krama-sandarbhaḥ) : **turya iti spaṣṭam ||9||

———————————————————————————————————————

**viśvanātha-cakravartī (sārārtha-darśiṇī) : **turye caturthe’vatāre | dharmasya kalā aṁśaḥ, bhāryety arthaḥ | ardho vā eṣa ātmano yat-patnī iti śruteḥ | tasyāḥ sarge prādurbhāve ṛṣī bhūtveti dvābhyām ekāvatāraṁ darśayati ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **turye caturthe 'vatāre | dharmasya kalā bhāgas tad-bhāryety arthaḥ | ardho vā eṣa ātmano yat patnī iti śravaṇāt | tasyāḥ sarge sa devo nara-nārāyaṇāv ṛṣī bhūtvā | duścaraṁ tapo'karot iti dvābhyām eko'yam avatāraḥ | hari-kṛṣṇāv anayoḥ sodarau tau caitad abhinnāv evety anyatra ||9||

 **...**

|| 1.3.10 || 

**pañcamaḥ kapilo nāma siddheśaḥ kāla-viplutam |**

**provācāsuraye sāṅkhyaṁ tattva-grāma-vinirṇayam ||**

**madhvācāryaḥ (bhāgavata-tātparyam) : **tantraṁ sāṅkhyam | vedānusāri | pādme ca—


    kapilo vāsudevākhyas tantraṁ sāṅkhyaṁ jagāda ha |


    brahmādibhyaś ca devebhyo bhṛgv-ādibhyas tathaiva ca ||


    tathaivāsuraye sarva-vedārthair upabṛṁhitam |


    sarva-veda-viruddhaṁ ca kapilo’nyo jagāda ha |


    sāṅkhyam āsuraye’nyasamai kutarka-paribṛṁhitam || iti ca ||10||

———————————————————————————————————————

**śrīdhara-svāmī (bhāvārtha-dīpikā) : **kapilāvatāram āha—pañcama iti | āsuraye tan-nāmne brāhmaṇāya | tattvānāṁ grāmasya saṅghasya vinirṇayo yasmin śāstre tat sāṅkhyam ||10||

———————————————————————————————————————

**jīva-gosvāmī (krama-sandarbhaḥ) : **pañcama iti āsuri-nāmne viprāya ||10||

———————————————————————————————————————

**viśvanātha-cakravartī (sārārtha-darśiṇī) : **āsuraye tan-nāmne brāhmaṇāya ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pañcama iti—āsuraye tan-nāme śiṣyāya ayaṁ kārdamir īśvaraḥ nirīśvara-sāṅkhya-pravaktā tv agni-vaṁśodbhavo jīva eva durmatir iti pādmād vijñeyam ||10||

 **...**

|| 1.3.11 || 

**ṣaṣṭham atrer apatyatvaṁ vṛtaḥ prāpto’nasūyayā |**

**ānvīkṣikīm alarkāya prahlādādibhya ūcivān ||**

**madhvācāryaḥ (bhāgavata-tātparyam) : **ānvīkṣakīṁ tattva-vidyām | ānvīkṣakī kutarkākhyā tathaivānvīkṣakī parā iti mātsye ||11||

———————————————————————————————————————

**śrīdhara-svāmī (bhāvārtha-dīpikā) : **dattatreyāvatāram āha—ṣaṣṭham iti | atrer apatyatvaṁ tenaiva vṛtaḥ san prāptaḥ atrer apatyam abhikāṅkṣata āha tuṣṭa  [bhā.pu. 2.7.4] iti vakṣyamānatvāt | kathaṁ prāptaḥ ? anusūyayā mat-sadṛśāpatya-miṣeṇa mām evāpatyaṁ vṛtavān iti doṣa-dṛṣṭim akurvann ity arthaḥ | ānvīkṣikīm āṭma-vidyām | prahrādādibhyaś ca | ādi-padād yadu-haihayādyā gṛhyante ||11||

———————————————————————————————————————

**jīva-gosvāmī (krama-sandarbhaḥ) : **atriṇā tat-sadṛśa-putrotpatti-mātraṁ prakaṭaṁ yācitaṁ [bhā.pu. 4.1.20] iti caturthādy-abhiprāyaḥ | etad-vākyenānasūyayā tu kadācit sākṣād eva śrīmad-īśvarasyaiva putra-bhāvo vṛto’stīti labhyate | uktaṁ ca brahmāṇḍa-purāṇe pativratopākhyāne—


    anasūyābravīn natvā devān brahmeśa-keśavān | 


    yūyaṁ yadi prasannā me varārhā yadi vāpy aham |


    prasādābhimukho bhūtvā mama putratvam eṣyatha || iti |

ānvīkṣikīm ātma-vidyām | śrī-viṣṇor evāvatāro’yam ||11||

———————————————————————————————————————

**viśvanātha-cakravartī (sārārtha-darśiṇī) : **anusūyayā atreḥ patnyā vṛtaḥ sann apatyatvaṁ prāptaḥ | yad uktaṁ brahmāṇḍa-purāṇe pativratopākhyāne—


    anasūyābravīn natvā devān brahmeśa-keśavān | 


    yūyaṁ yadi prasannā me varārhā yadi vāpy aham |


    prasādābhimukho bhūtvā mama putratvam eṣyatha || iti |

ānvīkṣikīm ātma-vidyāṁ prahlādādibhyaś ca ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dattātreyāvatāram āha—ṣaṣṭham iti | anasūyayātreḥ patnyā vṛtaḥ sann apatyatvaṁ prāptaḥ | evam uktaṁ brahmāṇḍe [pati-vratopākhyāne]


        anasūyā-bravīnnatvā devān brahmeśa-keśavān | 


        yūyaṁ madi prasannā me varārhā yadi vāpyaham | 


        prasādābhimukhāḥ sarve mat-putratvam upeṣyatha iti,

ānvikṣikīm ātma-vidyām ||11||

 **...**

|| 1.3.12 || 

**tataḥ saptama ākūtyāṁ rucer yajño’bhyajāyata |**

**sa yāmādyaiḥ sura-gaṇair apāt svāyambhuvāntaram ||**

**śrīdhara-svāmī (bhāvārtha-dīpikā) : **yajñāvatāram āha—tata iti | sa yajño yāmādyaiḥ svasyaiva putrā yāmā nāma devās tad-ādyaiḥ saha svāyambhuvaṁ manvantaraṁ pālitavān | tadā svayam indro’bhūd ity arthaḥ ||12||

———————————————————————————————————————

**jīva-gosvāmī (krama-sandarbhaḥ) : **sa yajñas tadā svayam indro’bhūd ity arthaḥ ||12||

———————————————————————————————————————

**viśvanātha-cakravartī (sārārtha-darśiṇī) : **sa yajño yāmādyaiḥ svasyaiva putrā yāmā nāma devās tad-ādyaiḥ saha svāyaṁbhuvaṁ manvantaraṁ pālitavān | tadā svayam indro’bhūd ity arthaḥ ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yajñāvatāram āha—tata iti | ruceḥ pitur ākutyāṁ mātari yajño'bhyajāyata, sa yajñaḥ, yāmādyaiḥ sva-putraiḥ suragaṇaiḥ saha svāyam-bhuvaṁ manvantaram apāt, tadā svayam indro'bhūdity arthaḥ ||12||

 **...**

|| 1.3.13 || 

**aṣṭame meru-devyāṁ tu nābher jāta urukramaḥ |**

**darśayan vartma dhīrāṇāṁ sarvāśrama-namaskṛtam ||**

**śrīdhara-svāmī (bhāvārtha-dīpikā) : **ṛṣabhāvatāram āha—aṣṭama iti | sarvāśrama-namaskṛtam anyāśramaṁ pāramahaṁsyaṁ vartma dhīrāṇāṁ darśayan nābher āgnīdhra-putrād ṛṣabho jātaḥ ||13||

———————————————————————————————————————

**jīva-gosvāmī (krama-sandarbhaḥ) : **urukrama ṛṣabho jātaḥ ||13||

———————————————————————————————————————

**viśvanātha-cakravartī (sārārtha-darśiṇī) : **nābher āgnīdhra-putrād ṛṣabho jātaḥ ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ṛṣabhāvatāram āha—aṣṭame iti | nābher āgnīdhra-putrān meru-devyāṁ jāto deva ṛṣabha-nāmā sarvāśrama-namaskṛtaṁ dhīrāṇāṁ vartma pāramahaṁsyaṁ darśayan ||13||

 **...**

|| 1.3.14 || 

**ṛṣibhir yācito bheje navamaṁ pārthivaṁ vapuḥ |**

**dugdhemām oṣadhīr viprās tenāyaṁ sa uśattamaḥ ||**

**madhvācāryaḥ (bhāgavata-tātparyam) : **pṛthu-śarīrāviṣṭa-rūpam | āviveśa pṛthuṁ devaḥ śaṅkhī cakrī caturbhujaḥ iti pādme | uśa icchāyāṁ satyakāmaḥ ||14||

———————————————————————————————————————

**śrīdhara-svāmī (bhāvārtha-dīpikā) : **pṛthv-avatāram āha—ṛṣibhir iti | pārthivaṁ vapuḥ rāja-dehaṁ pṛthu-rūpam | pāṭhāntare pṛthor idaṁ pārthavam | auṣadhīr ity upalakṣaṇam | imāṁ pṛthvīṁ sarvāṇi vastūni dugdha adugdha | aḍ-āgamābhāvas tv ārṣaḥ | he viprāḥ, tena pṛthvī-dohanena so’yam avatāra uśattamaḥ kamanīyatamaḥ | vaśa kāntāv ity asmāt ||14||

———————————————————————————————————————

**jīva-gosvāmī (krama-sandarbhaḥ) : **pārthivaṁ rāja-dehaṁ pṛthu-rūpam | uśattamaḥ kamanīyatamaḥ ||14||

———————————————————————————————————————

**viśvanātha-cakravartī (sārārtha-darśiṇī) : **pārthivaṁ vapuḥ rāja-dehaṁ pṛthu-rūpam | pārthavam iti pāṭhe pṛthu-sambandhe | auṣadhīr ity upalakṣaṇam, imāṁ pṛthvīṁ sarvāṇi vastūni dugdha aḍāgam ā-bhāva ārṣaḥ | tena hetunā so’yam avatāra uśattamaḥ kamanīyatamaḥ | vaśa kāntāv ity asmāt ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pṛthuvatāram āha—ṛṣibhir iti | pārthivaṁ rājadehaṁ pṛthu-rūpaṁ vapur bheje | imāṁ pṛthivīm auṣadhīḥ sarvāṇi vastunya-dugdha, aḍabhāva ārṣaḥ | tena tad-dohanena hetunā so'yam avatāraḥ uśattamo'tikamanīyaḥ ||14||

 **...**

|| 1.3.15 || 

**rūpaṁ sa jagṛhe mātsyaṁ cākṣuṣodadhi-samplave |**

**nāvy āropya mahī-mayyām apād vaivasvataṁ manum ||**

**śrīdhara-svāmī (bhāvārtha-dīpikā) : **matsyāvatāram āha—rūpam iti | cākṣuṣa-manvantare ya udadhīnāṁ saṁplavaḥ saṁśleṣas tasmin | yady api manvantarāvasāne pralayo nāsti tathāpi kenacit kautukena satya-vratāya māyā pradarśitā yathā’kāṇḍe mārkaṇḍeyāyeti draṣṭavyam | mahī-mayyāṁ nāvi, naukā-rūpāyāṁ mahyām ity arthaḥ | apād rakṣitavān | vaivasvatam iti bhāvinī sañjñā ||15||

———————————————————————————————————————

**jīva-gosvāmī (krama-sandarbhaḥ) : **cākṣuṣa-manvantare ya udadhi-samplavas tasmin | vaivasvatam iti bhāvinī sañjñā satyavratasya | pratimanvantarāvasāne’pi pralayaḥ śrūyate | śrī-viṣṇu-dharmottare prathama-kāṇḍe—manvantare parikṣīṇe kīdṛśī dvija jāyate [1.75.1] iti śrī-vajra-praśnasya manvantare parikṣīṇe ity-ādi mārkaṇḍeya-dattottare—


    ūrmi-mālī mahā-vegaḥ sarvam āvṛtya tiṣṭhati |


    bhūrlokam āśritaṁ sarvaṁ tadā naśyati yādava ||


    na vinaśyanti rājendra viśrutāḥ kula-parvatāḥ |


    naur bhūtvā tu mahā-devī [1.75.5-6, 9] ity-ādi ca |

evam eva manvantareṣu saṁhāra ity-ādi prakaraṇaṁ śrī-hari-vaṁśe tadīya-ṭīkāsu ca spaṣṭam eva | ataś cākṣuṣe vaivasvatam ity upalakṣaṇam ||15||

———————————————————————————————————————

**viśvanātha-cakravartī (sārārtha-darśiṇī) : **cākṣuṣa-manvantare ya udadhīnāṁ saṁplavaḥ | cākṣuṣāntara-samplava iti ca pāṭhaḥ | mahī-mayyāṁ nāvi naukā-rūpāyāṁ mahyām ity arthaḥ | apād rakṣitavān vaivasvata iti bhāvinī sañjñā | yadyapi manvantarāvasāne pralayo nāsti, tathāpi kenacit kautukena satyavratāya māyā darśitā, yathā mārkaṇḍeyāya iti śrīdhara-svāmi-pādāḥ | viṣṇudharmottare tu manvantare parikṣīṇe kīdṛśī dvija jāyate ity-ādi vajra praśnānte mārkaṇḍeyottaram—


    ūrmi-mālī mahā-vegaḥ sarvam āvṛtya tiṣṭhati |


    bhūrlokam āśritaṁ sarvaṁ tadā naśyati yādava ||


    na vinaśyanti rājendra viśrutāḥ kula-parvatāḥ |


    naur bhūtvā tu mahā-devī [1.75.5-6, 9] ity-ādi ca |

evam eva manvantare tu saṁhāra ity-ādi prakaraṇam | ata eva bhāgavatāmṛte pratimanvantarānta eva pralaya uktaḥ | śrī-hari-vaṁśe tadīya-ṭīkāsu ca | tad apy atra cākṣuṣa evoktiḥ satyavratasya manor matsya-deva-parama-bhaktatvād bhaktotkarṣād eva bhagavat-prādurbhāvasyāpy utkarṣāt bhaktecchopātta-dehāyety ādibhir yukti-siddhāt sarva-manvantarāṇy evopalakṣayati ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **matsyāvatāram āha—rūpaṁ sa iti | cākṣuṣe'ntare ya udadhi-saṁplavas tasmin sa deve | mātsyaṁ rūpaṁ jagṛhe | mahīmayāṁ nāvi naurūpāyāṁ mahyām āropya vaivasvataṁ manum apāt, vaivasvatam iti bhāvinī sañjñā satya-vratasya | cākṣuṣāntarānte pralayo'troktaḥ, viṣṇu-dharmottare tu sarva-manvarānte sa varṇyate ||15||

 **...**

|| 1.3.16 || 

**surāsurāṇām udadhiṁ mathnatāṁ mandarācalam |**

**dadhre kamaṭha-rūpeṇa pṛṣṭha ekādaśe vibhuḥ ||**

**śrīdhara-svāmī (bhāvārtha-dīpikā) : **kūrmāvatāram āha | kamaṭhaḥ kūrmas tad-rūpeṇākādaśe’vatāre vibhur dadhre dadhāra ||16||

———————————————————————————————————————

**jīva-gosvāmī (krama-sandarbhaḥ) : **spaṣṭam ||16||

———————————————————————————————————————

**viśvanātha-cakravartī (sārārtha-darśiṇī) : **surāsurāṇām amṛtotpādanārtham iti śeṣaḥ | kamaṭha-rūpeṇa kacchapa-rūpeṇa ||16||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kūrmāvatāram āha—sureti | sudhotpādanārtham udadhiṁ mathnatāṁ surāsurāṇāṁ madhye kamaṭha-rūpeṇa kūrma-vapuṣā pṛṣṭhe mandarācalaṁ dadhre ||16||

 **...**

|| 1.3.17 || 

**dhānvantaraṁ dvādaśamaṁ trayodaśamam eva ca |**

**apāyayat surān anyān mohinyā mohayan striyā ||**

**śrīdhara-svāmī (bhāvārtha-dīpikā) : **dhanvantary-avatāram āha | **dhānvantaraṁ** dhanvantari-rūpam | dvādaśamādi-prayogas tv ārṣaḥ | trayodaśamam eva rūpaṁ tac-caritena saha darśayati | **apāyayad** ity atra sudhām ity adhyāharaḥ | **mohinyā striyā** tad-rūpeṇa **anyān asurān mohayan** | dhanvantari-rūpeṇāmṛtam ānīya mohinyā’pāyayad ity arthaḥ ||17||

———————————————————————————————————————

**kaivalya-dīpikā :** avirati-hānārthaṁ mohinīm āha—**dhānvantaram** iti | dhanvantari-rūpaṁ strī-rūpaṁ ca **surān apāyayat sudhām** iti śeṣaḥ | anyān surān | **mohayan** kena rūpeṇāmṛtānayanam | pāyanaṁ mohinī-strī-rūpeṇety arthaḥ ||17|| [mu.pha. 3.24]

———————————————————————————————————————

**jīva-gosvāmī (krama-sandarbhaḥ) : **bibhrad ity uttareṇānvayaḥ | **dvādaśamaṁ** **dhānvantaraṁ** rūpaṁ bibhrat | **trayodaśaṁ** mohinī-rūpaṁ bibhrat | **surān apāyayat** sudhām iti śeṣaḥ | kena rūpeṇa ? **mohinyā striyā** tad-rūpeṇety arthaḥ | kiṁ kurvan ? **anyān asurān mohayan**, dhanvantari-rūpeṇa sudhāṁ copaharann iti śeṣaḥ | ajitasyāvatārā ete trayaḥ [kūrma-dhanvantari-mohinīti] ||17||

———————————————————————————————————————

**viśvanātha-cakravartī (sārārtha-darśiṇī) : dhānvantaraṁ** dhanvantary-avatāra-svarūpaṁ **dvādaśaṁ** bhavatīty anvayaḥ | sudhā-kalasānayanaḥ cāsya karma jñeyam | **dvādaśamam** ity-ādi-prayogas tv ārṣaḥ | **trayodaśamaṁ** bibhrat **surān apāyayat, **sudhām ity śeṣaḥ | kena rūpeṇa ? **mohinyā striyā anyān asurān mohayan** ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dhanvantary avatāraṁ mohiny avatārañ cāha—**dhānvantaraṁ** svarūpaṁ **dvādaśamaṁ** bhavatīty anvayaḥ | amṛta-ghaṭānayanam asya karma bodhyam | **dvādaśamam** ity ādi-prayoga ārṣaḥ | **trayodaśamaṁ** svarūpaṁ bibhrat **surān apāyayat,** sudhām iti śeṣaḥ | kena rūpeṇety āha—**mohinyā striyānyān asurān mohayan** ||17||

 **...**

|| 1.3.18 || 

**caturdaśaṁ nārasiṁhaṁ bibhrad daityendram ūrjitam |**

**dadāra karajair vakṣasy erakāṁ kaṭa-kṛd yathā ||**

**śrīdhara-svāmī (bhāvārtha-dīpikā) : **nṛsiṁhāvatāram āḥa | nārasiṁhaṁ rūpaṁ bibhrat | erakāṁ nirgranthi tṛṇam ||18||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **erakā nirkgranthi tṛṇa-viśeṣaḥ ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nṛsiṁhāvatāram āha—caturdaśam iti | karajair nakhaiḥ | daityendraṁ hiraṇyakaśipuṁ kaṭa-kṛttaṇāstaraṇa-kartā yathairakāṁ dīrgha-nirgranthi-tṛṇa-viśeṣam ||18||

 **...**

|| 1.3.19 || 

**pañcadaśaṁ vāmanakaṁ kṛtvāgād adhvaraṁ baleḥ |**

**pada-trayaṁ yācamānaḥ pratyāditsus tri-piṣṭapam ||**

**śrīdhara-svāmī (bhāvārtha-dīpikā) : **vāmanāvatāram āha—pañcadaśam iti | duṣṭānāṁ madaṁ vāṁayatīti vāmanakaṁ rūpam | hrasvaṁ vā | pratyāditsus tasmād ācchidya grahītum icchuḥ ||19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **pratyāditsus tasmād ācchidya grahītum icchuḥ ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vāmanāvatāram āha—pañca-daśam iti | tripiṣṭapaṁ pratyāditsu stasmād ācchidya gṛhītum icchuḥ ||19||

 **...**

|| 1.3.20 || 

**avatāre ṣoḍaśame paśyan brahma-druho nṛpān |**

**triḥ-sapta-kṛtvaḥ kupito niḥ-kṣatrām akaron mahīm ||**

**śrīdhara-svāmī (bhāvārtha-dīpikā) : **paraśurāmāvatāram āha—avatāra iti | tris triguṇaṁ yathā bhavati tathā sapta-kṛtvaḥ sapta-vārān eka-viṁśati-vārān ity arthah ||20||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sapta-kṛtvaḥ sapta-vārān | kīdṛśān ? tris triguṇitān atra sapta-kṛtva iti kṛtvaḥ sūcābhihitāyā abhyāvṛtti-kriyāyāḥ punar abhyāvṛtti-gaṇane na suc-pratyayaḥ ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **paraśurāmāvatāram āha—avatāre iti | sapta-kṛtvaḥ sapta-vārān | kīdṛśān ity āha tristriguṇitān ekaviṁśati-vārān ity arthaḥ | sapta-kṛtva iti kṛtvasucābhihitāyāḥ kriyābhyāvṛtteḥ punas tasyā gaṇane suc-pratyayaḥ ||20||

 **...**

|| 1.3.21 || 

**tataḥ saptadaśe jātaḥ satyavatyāṁ parāśarāt |**

**cakre veda-taroḥ śākhā dṛṣṭvā puṁso’lpa-medhasaḥ ||**

**madhvācāryaḥ (bhāgavata-tātparyam) : **rāmāt pūrvam apy asti vyāsāvatāraḥ | tṛtīyaṁ yugam ārabhya vyāso bahuṣu jagmivān iti kaurme ||21||

———————————————————————————————————————

**śrīdhara-svāmī (bhāvārtha-dīpikā) : **vyāsāvatāram āha—tata iti | alpa-medhaso’lpa-prajñān puṁso dṛṣṭvā tad-anugrahārthaṁ śākhāś cakre ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **alpa-medhaso’lpa-jñān cakre vyāsaḥ ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vyāsāvatāram āha—tata iti | alpamedhaso manda-matīn satyavatyāṁ parāśarāj-jāta ity asya vyāsasyeśvaratvam | 


        kṛṣṇa-dvaipāyanaṁ vyāsaṁ viddhi nārāyaṇaṁ svayam | 


        ko hy anyaḥ puṇḍarīkākṣān-mahābhārata-kṛd-bhavet || [vi.pu. 3.4.5] iti vaiṣṇava vākyāṁ ||21||

 **...**

|| 1.3.22 || 

**nara-devatvam āpannaḥ sura-kārya-cikīrṣayā |**

**samudra-nigrahādīni cakre vīryāṇy ataḥ param ||**

**śrīdhara-svāmī (bhāvārtha-dīpikā) : **rāmāvatāram āha—nareti | nara-devatvaṁ rāghava-rūpeṇa prāptaḥ san | ataḥ param aṣṭādaśe ||22||

———————————————————————————————————————

**jīva-gosvāmī (krama-sandarbhaḥ) : **naradevatvaṁ śrī-rāghava-rūpeṇa | ataḥ param aṣṭādaśe | ayaṁ sākṣāt puruṣa eva | skānde śrī-rāma-gītāyāṁ viśva-rūpaṁ darśayatas tasya brahma-viṣṇu-rudra-kṛta-stutiḥ śrūyate ||22||

———————————————————————————————————————

**viśvanātha-cakravartī (sārārtha-darśiṇī) : **nara-devatvaṁ śrī-rāmatvaṁ samudra-nigrahādīni samudra-nigrasyaivādyāpi setubandha-rūpeṇa dṛśyamānatvāt tatraiva ca mahaiśvaryāviṣkārāc ca tasyaiva prādhānyena nirdeśaḥ ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **raghunāthāvatāram āha—nara-devatvaṁ nṛpatitvaṁ rāma-candra-vapuṣāpannaḥ san | ataḥ paramaṣṭādaśe | setu-nirmāṇa-kṛtasya samudra-nigrahasya mahaiśvarya-bodhakatvattat-prāṇānyenoktiḥ ||22||

 **...**

|| 1.3.23 || 

**ekonaviṁśe viṁśatime vṛṣṇiṣu prāpya janmanī |**

**rāma-kṛṣṇāv iti bhuvo bhagavān aharad bharam ||**

**madhvācāryaḥ (bhāgavata-tātparyam) : **āveśo balabhadre |


    śaṅkha-cakra-bhṛd īśeśaḥ śveta-varṇo mahā-bhujaḥ |


    āviṣṭaḥ śvetakeśātmā śeṣāṁśaṁ rohiṇī-sutam || iti mahā-vārāhe ||23||

———————————————————————————————————————

**śrīdhara-svāmī (bhāvārtha-dīpikā) : **rāma-kṛṣṇāvatāram āha | ekeneti viṁśatitama iti vaktavye ta-kāra-lopaś chando’nurodhena | rāma-kṛṣṇāv ity evaṁ nāmanī janmanī prāpya ||23||

———————————————————————————————————————

**jīva-gosvāmī (krama-sandarbhaḥ) : **bhagavān iti sākṣāt śrī-bhagavata evāvirbhāvo’yam, na tu puruṣa-sañjñasyāniruddhasyeti viśeṣa-pratipatty-arthaṁ tatra tasya sākṣād-rūpatvāt śrī-kṛṣṇa-rūpeṇa nijāṁśa-rūpatvād rāma-rūpeṇāpi bhāra-hāritvaṁ bhagavata evety ubhayatrāpi bhagavān aharad bharam iti śliṣṭam eva | ato rāmasyāpy aniruddhāvatāratvaṁ pratyākhyātam | śrī-kṛṣṇasya vāsudevatvāc chrī-rāmasya ca saṅkarṣaṇatvād yuktam eva ca tad iti ||23||

———————————————————————————————————————

**viśvanātha-cakravartī (sārārtha-darśiṇī) : **viṁśatitama iti vaktavye ta-kāra-lopaś chando’nurodhena | rāma-kṛṣṇāv iti nāmabhyām ity arthaḥ | janmanī prādurbhāva-dvayaṁ prāpyety arthaḥ ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **balabhadrāvatāraṁ śrī-kṛṣṇāvatārañcāha—ekoneti | viṁśatitame iti vācye ta-lopaś chandonurodhāt | rāma-kṛṣṇāv iti-nāmabhyāṁ janmanī prākaṭya-dvayaṁ prāpyety arthaḥ ||23||

 **...**

|| 1.3.24 || 

**tataḥ kalau sampravṛtte sammohāya sura-dviṣām |**

**buddho nāmnāñjana-sutaḥ kīkaṭeṣu bhaviṣyati ||**

**madhvācāryaḥ (bhāgavata-tātparyam) :**


    mohanārthaṁ dānavānāṁ bāla-rūpī pathi-sthitaḥ |


    putraṁ taṁ kalpayāmāsa mūḍha-buddhir jinaḥ svayam ||


    tataḥ saṁmohayāmāsa jinādyānasūrāṁśakān |


    bhagavān vāgbhir ugrābhir ahiṁsā vipacibhir hariḥ || iti brahmāṇḍe ||24||

———————————————————————————————————————

**śrīdhara-svāmī (bhāvārtha-dīpikā) : **buddhāvatāram āha—tata iti | ajanasya sutaḥ | jina-suta iti pāṭhe jino’pi sa eva | kīkaṭeṣu madhye gayā-pradeśe ||24||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **añjana-suto’jina-sutaś ceti pāṭha-dvayaṁ kīkaṭeṣu madhye gayā-pradeśe ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **buddhāvatāram āha—tata iti | ajinasya sutaḥ kīkaṭeṣu madhye gayā-pradeśe dharmāraṇye ||24||

 **...**

|| 1.3.25 || 

**athāsau yuga-sandhyāyāṁ dasyu-prāyeṣu rājasu |**

**janitā viṣṇu-yaśaso nāmnā kalkir jagat-patiḥ ||**

**śrīdhara-svāmī (bhāvārtha-dīpikā) : **kalky-avatāram āha—atheti | yuga-sandhyāyām | kaler ante viṣṇu-yaśaso brāhmaṇāt sakāśāj janitā janiṣyate ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **viṣṇu-yaśaso brāhmaṇāt sakāśāt ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kalky avatāram āha—athāsāv iti | yuga-sandhyāyāṁ kaler ante | viṣṇu-yaśasas tan-nāmakān viprāt janitā bhaviṣyati | eṣu kumāra-nārada-pṛthu-bhārgava-kalkino mahattamā jīvā āveśāvatārāḥ | 


    āviṣṭobhūt kumāreṣu nārade ca harir vibhuḥ | 


    āviveśa pṛthuṁ devaḥ śaṅkhī cakrī gadādharaḥ | 


    etat te kathitaṁ devi jāmadagner mahātmanaḥ | 


    śakty āveśāvatārasya caritaṁ śārṅgaṇaḥ prabho iti pādmāt [pa.pu. 6.93] 


    kaler ante ca saṁprāpte kalkinaṁ brahma-vādinam | 


    anupraviśya kurute vāsudevo jagat-sthitim iti viṣṇu-dharmāc ca | 

ebhyo'nye tu sarve īśvara | iti bodhyam ||25||

 **...**

|| 1.3.26 || 

**avatārā hy asaṅkhyeyā hareḥ sattva-nidher dvijāḥ |**

**yathāvidāsinaḥ kulyāḥ sarasaḥ syuḥ sahasraśaḥ ||**

**madhvācāryaḥ (bhāgavata-tātparyam) : **vidāsinaḥ unnatāt bhinnād vā | trividhāḥ puruṣā loke nīcam adhyavidāsina iti brāhme | caturdhā varṇa-rūpeṇa jagad etad vidāsitam iti ca ||26|| \


———————————————————————————————————————

**śrīdhara-svāmī (bhāvārtha-dīpikā) : **anukta-sarva-saṅgrahārtham āha—avatārā iti | asaṅkhyeyatve dṛṣṭāntaḥ—yatheti | avidāsina upakṣaya-śūnyāt | dasu upakṣaye ity asmāt | sarasaḥ sakāśāt kulyāḥ kṣudra-pravāhāḥ ||26||

———————————————————————————————————————

**sanātana gosvāmī (digdarśinī):** **sattvam** atra parama-kāruṇyam | ata eva **asaṅkhyeyā avatārāḥ avidāsinaḥ** upakṣaya-śūnyāt **sarasaḥ** sakāśāt **kulyāḥ** kṣudra-pravāhā iveti ||26||** **[bṛ.bhā. 1.5.9]

———————————————————————————————————————

**jīva-gosvāmī (krama-sandarbhaḥ) : **atha śrī-hayagrīva-hari-haṁsa-pṛśnigarbha-vibhu-satyasena-vaikuṇṭhājita-sārvabhauma-viśvaksena-dharmasetu-sudhāma-yogeśvara-bṛhadbhānv-ādīnāṁ śuklādīnāṁ cānuktānāṁ saṅgrahārtham āha—avatārā iti | harer avatārā hy asaṅkhyeyāḥ sahasraśaḥ sambhavanti | hi prasiddhau | asaṅkhyeyatve hetuḥ sattva-nidheḥ sattvasya sva-prādurbhāva-śakteḥ sevadhi-rūpasya | tatraiva dṛṣṭāntaḥ—yatheti | avidāsino’pakṣaya-śūnyāt sarasaḥ sakāśāt kulyās tat-svabhāva-kṛtā nirjharā avidāsinyaḥ sahasraśaḥ sambhavantīty arthaḥ | atra ye’ṁśāvatārās teṣu caiṣa viśeṣo jñeyaḥ | śrī-kumāra-nāradādiṣv ādhikārikeṣu jñāna-bhakti-śakty-aṁśāveśaḥ | śrī-pṛthv-ādiṣu kriyā-śakty-aṁśāveśaḥ | kvacit svayam āveśas teṣāṁ bhagavān evāham iti vacanāt | atha śrī-matsya-devādiṣu sākṣād-aṁśatvam eva | tatra cāṁśatvaṁ nāma sākṣād-bhagavattve’py avyabhicāri-tādṛśa-tad-icchā-vaśāt sarvadaika-deśatayaivābhivyakta-śakty-ādikatvam iti jñeyam | tathaivodāhariṣyate rāmādi-mūrtiṣu kalā-niyamena tiṣṭhan nānāvatāram akarot [bra.saṁ. 5.50] iti ||26||

———————————————————————————————————————

**viśvanātha-cakravartī (sārārtha-darśiṇī) : **hayagrīva-haṁsādy-anukta-sarva-saṅgrahārtham āha—avatārā iti | asaṅkhyeyatve hetuḥ sattvānāṁ śuddha-sattva-cid-ānandānāṁ nidheḥ sevadhi-rūpasya tatra dṛṣṭāntaḥ yatheti | avidāsinaḥ apakṣaya-śūnyāt dasyu apakṣaya ity asmāt sarasaḥ sakāśāt kulyas tat-svabhāva-kṛtā nirjharā avidāsinyaḥ sahasraśaḥ syuḥ | asaṅkhyātā iti śleṣeṇaite puruṣādyā evāvatārāḥ khyātāḥ anye tu na samyak khyātā vartanta eveti jñāpyate | yad uktaṁ prahlādena—


    itthaṁ nṛ-tiryag-ṛṣi-deva-jhaṣāvatārair


    lokān vibhāvayasi haṁsi jagat pratīpān |


    dharmaṁ mahā-puruṣa pāsi yugānuvṛttaṁ


    channaḥ kalau yad abhavas tri-yugo’tha sa tvam || [bhā.pu. 7.9.38] 

iti channatvād evāsakhyātā ity arthaḥ ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **hayāsya-haṁsādyānukta-saṅgrahāyāha—avatārā iti | sattvaṁ svātantryaṁ tan-nidhīyate'sminn iti svātantryārṇavasyety arthaḥ | 


    sattvaṁ svātantryam uddiṣṭaṁ tac ca kṛṣṇe na cāpare | 


    asvātantryāt-tad anyeṣām  asattvaṁ viddhi bhārata iti bhāratokteḥ | 

svecchayāvatarato hareḥ svayaṁ-prabhor avatārā hy asaṅkhyātāḥ, tatra dṛṣṭānto yatheti | avidāsino'pakṣaya-śūnyāt dasu upakṣaye dhātuḥ | sarasaḥ sakāśāt kulyās tat-svabhāva-pravṛttā nijharāḥ sahasraśaḥ syuḥ ||26||

 **...**

|| 1.3.27 || 

**ṛṣayo manavo devā manu-putrā mahaujasaḥ |**

**kalāḥ sarve harer eva saprajāpatayaḥ smṛtāḥ ||**

**śrīdhara-svāmī (bhāvārtha-dīpikā) : **vibhūtīr āha—ṛṣaya iti ||27||

———————————————————————————————————————

**jīva-gosvāmī (krama-sandarbhaḥ) : **atha vibhūtīr āha—ṛṣaya iti | kalā vibhūtayaḥ | alpa-śakteḥ prakāśād vibhūtitvaṁ mahā-śaktes tv āveśatvam iti bhedaḥ ||27||

———————————————————————————————————————

**viśvanātha-cakravartī (sārārtha-darśiṇī) : **avatārān uktvā vibhūtīr āha—ṛṣaya iti ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atha vibhūtīr āha—ṛṣaya iti ||27||

 **...**

|| 1.3.28 || 

**ete cāṁśa-kalāḥ puṁsaḥ kṛṣṇas tu bhagavān svayam |**

**indrāri-vyākulaṁ lokaṁ mṛḍayanti yuge yuge ||**

**madhvācāryaḥ (bhāgavata-tātparyam) : **ete proktā avatārāḥ | mūla-rūpī kṛṣṇaḥ svayam | 


    jīvās tat pratibimbāṁśā varāhādyāḥ svayaṁ hariḥ |


    dṛśyate bahudhā viṣṇur aiśvaryādika eva tu || iti brahma-vaivarte ||28||

———————————————————————————————————————

**śrīdhara-svāmī (bhāvārtha-dīpikā) : **tatra viśeṣam āha—ete ceti | puṁsaḥ parameśvarasya kecid aṁśāḥ kecit kalā-vibhūtayaś ca | tatra matsyādīnām avatāratvena sarvajñatva-sarvaśaktimattve’pi yathopayogam eva jñāna-kriyā-śakty-āviṣkaraṇam | kumāra-nāradādiṣv ādhikārikeṣu yathopayogam aṁśa-kalāveśaḥ | tatra kumārādiṣu jñānāveśaḥ | pṛthvādiṣu śakty-āveśaḥ | kṛṣṇas tu bhagavān sākṣān nārāyaṇa eva | āviṣkṛta-sarva-śaktitvāt | sarveṣāṁ prayojanam āha | indrārayo daityās tair vyākulam upadrataṁ lokaṁ mṛḍayanti sukhinaṁ kurvanti ||28||

———————————————————————————————————————

**jīva-gosvāmī (krama-sandarbhaḥ) : **tad evaṁ paramātmānaṁ sāṅgam eva nirdhārya proktānuvāda-pūrvakaṁ śrī-bhagavantam apy ākāreṇa nirdhārayati—eta iti | “ete cāṁśa-kalāḥ” ity eva pāṭhaḥ svāmi-sammataḥ | ūnanavatitame tathā ṭīkāyāṁ darśanāt | tataś ca ete pūrvoktāḥ, ca-śabdād anuktāś ca | prathamam uddiṣṭasya puṁsaḥ puruṣasyāṁśa-kalāḥ | kecit svayam evāṁśāḥ sākṣād-aṁśatvenāṁśāṁśatvena ca dvividhāḥ | kecid aṁśāviṣṭatvād aṁśāḥ, kecit tu kalā-vibhūtayaḥ | iha yo viṁśatitamāvatāratvena kathitaḥ sa kṛṣṇas tu bhagavān | eṣa hi puruṣasyāpy avatārī bhagavān ity arthaḥ | atra anuvādam anuktvaiva na vidheyam udīrayet iti vacanāt kṛṣṇasyaiva bhagavattva-lakṣaṇo dharmaḥ sādhyate, na tu bhagavataḥ kṛṣṇatvam ity āyātam | tataḥ śrī-kṛṣṇasyaiva bhagavattva-lakṣaṇa-dharmitve siddhe mūlatvam eva sidhyati, na tu tataḥ prādurbhūtatvam | etad eva vyanakti svayam iti | tatra ca svayam eva bhagavān, na tu bhagavataḥ prādurbhūtatayā, na tu vā bhagavattvādhyāsenety arthaḥ | na cāvatāra-prakaraṇe’pi paṭhita iti saṁśayaḥ | paurvāparye pūrva-daurbalyaṁ prakṛtivad [pū.mī. 6.5.54] iti nyāyāt | yathāgniṣṭome yady udgātā vicchidyād adakṣiṇena yajeta yadi pratihartā sarvasva-dakṣiṇena iti śrutes tayoś ca kadācid dvayor api vicchede prāpte viruddhayoḥ prāyaścittayoḥ samuccayāsambhave ca param eva prāyaścittaṁ siddhāntitam, tadvad ihāpīti |

athavā “kṛṣṇas tu bhagavān svayam” iti śrutyā prakaraṇasya bādhāt | yathā śaṅkara-śārīrike bhāṣye śruty-ādi-balīyastvāc ca na bādhaḥ [ve.sū. 3.3.50] iti sūtre, te haite vidyācita eva iti śrutir manaś cid-ādīnām agnīnāṁ prakaraṇa-prāptaṁ kriyānupraveśa-lakṣaṇam asvātantryaṁ bādhitvā vidyācittvenaiva svātantryaṁ sthāpayati tadvad ihāpīti | ata etat-prakaraṇe’py anyatra kvacid api bhagavac-chabdam akṛtvā tatraiva bhagavān iti, bhagavān aharad bharaṁ [bhā.pu. 1.3.23] ity anena kṛtavān |

tataś cāsyāvatāreṣu gaṇanāt tu svayaṁ bhagavān apy asau svarūpa-stha eva nija-parijana-vṛndānām ānanda-viśeṣa-camatkārāya kim api mādhuryaṁ nija-janmādi-līlayā puṣṇan kadācit sakala-loka-dṛśyo bhavatīty apekṣayaivety āyātam | yathoktaṁ brahma-saṁhitāyām—


    rāmādi-mūrtiṣu kalā-niyamena tiṣṭhan


    nānāvatāram akarod bhuvaneṣu kintu |


    kṛṣṇaḥ svayaṁ samabhavat paramaḥ pumān yo


    govindam ādi-puruṣaṁ tam ahaṁ bhajāmi || [bra.saṁ. 5.39]

avatārāś ca prākṛta-vaibhave’vataraṇam iti | śrī-kṛṣṇa-sāhacaryeṇa śrī-rāmasyāpi puruṣāṁśatvātyayo jñeyaḥ | atra tu-śabdo’ṁśa-kalābhyaḥ puṁsaś ca sakāśād bhagavato vailakṣaṇyaṁ bodhayati | yad vā, anena tu-śabdena sāvadhāraṇā śrutir iyaṁ pratīyate | tataś ca sāvadhāraṇā śrutir balavatī iti nyāyena śrutyaiva śrutam apy anyeṣāṁ mahā-nārāyaṇādīnāṁ svayaṁ bhagavattvaṁ guṇībhūtam āpadyate |

evaṁ puṁsa iti bhagavān iti ca prathamam upakramoddiṣṭasya tasya śabda-dvayasya tat-sahodareṇa tenaiva-śabdena ca pratinirdeśāt tāv eva khalv etāv iti smārayati | uddeśa-pratinirdeśayoḥ pratīti-sthagitatā, tan-nirasanāya vidvadbhir eka eva śabdaḥ prayujyate, tat-samo vā | yathā jyotiṣṭomādhikaraṇe vasante vasante ca jyotiṣā yajeta ity atra jyotiḥ-śabdo jyotiṣṭhoma-viṣayo bhavatīti |

indrārīti padyārdhaṁ tatra nānveti | tu-śabdena vākyasya bhedanāt | tac ca tāvataivākāṅkṣā-paripūrteḥ | eka-vākyatve tu ca-śabda evākariṣyata | tataś cendrārīty atrārthāt ta eva pūrvoktā eva mṛḍayantīty āyāti | atra viśeṣa-jijñāsāyāṁ śrī-kṛṣṇa-sandarbho dṛśyaḥ | tat-tat-prasaṅge ca darśayiṣyate ||28|| [kṛṣṇa-sandarbha 28]

———————————————————————————————————————

**viśvanātha-cakravartī (sārārtha-darśiṇī) : **nanv eṣāṁ sarveṣāṁ tulyatvam eva vā asti vā tāratamyam ? ity apekṣāyām āha—ete ceti | ete pūrvoktāḥ ca-śabdād anuktaś ca puṁsaḥ prathama-nirdiṣṭasya puruṣasya aṁśa-kalāḥ kecid aṁśāḥ matsya-kūrma-varāhādyāḥ kecit kalāḥ kumāra-nāradādayaḥ āveśā yad uktaṁ bhāgavatāmṛte—


    jñāna-śakty-ādi-kalayā yatrāviṣṭo janārdanaḥ |


    ta āveśā nigadyante jīvā eva mahattamāḥ ||


    vaikuṇṭhe’pi yathā śeṣo nāradaḥ sanakādayaḥ | [la.bhā. 1.1.18-19] iti |

yathā pādme—


    āviṣṭo’bhūt kumāreṣu nārade ca harir vibhuḥ || [la.bhā. 1.4.36]

yathā tatraiva—


    āviveśa pṛthuṁ devaḥ śaṅkhī cakrī caturbhujaḥ ||


    etat te kathitaṁ devi jāmadagner mahātmanaḥ |


    śaktyāveśāvatārasya caritaṁ śārṅgiṇaḥ prabhoḥ ||


    kaler ante ca samprāpte kalkinaṁ brahma-vādinam |


    anupraviśya kurute vāsudevo jagat-sthitim || [la.bhā. 1.4.37, 39, 42]

tatra kumāra-nāradādiṣu jñāna-bhakti-śakty-aṁśāveśaḥ | pṛthādiṣu kriyā-śakty-aṁśāveśaḥ | te cāveśā mahā-śaktyā alpa-śaktyā ceti | dvividhāḥ prathamāḥ kumāra-nāradādyāḥ avatāra-śabdenocyate | dvitīyāḥ marīci-manv-ādyāḥ vibhūti-śabdeneti bhedo jñeyaḥ | iha yo viṁśatitamāvatāratvena kathitaḥ sa kṛṣṇas tu bhagavān, na tv aṁśaḥ, na cāṁśī puruṣaḥ, kintu bhagavān | jagṛhe pauruṣaṁ rūpaṁ bhagavān mahad-ādibhiḥ [bhā.pu. 1.3.1] iti padyokto yaḥ puruṣasyāvatārī bhagavān sa evety arthaḥ | anuvādam anuktvaiva na vidheyam udīrayet iti darśanāt kṛṣṇasyaiva bhagaval-lakṣaṇo dharmaḥ sādhyate na tu bhagavataḥ kṛṣṇatvaṁ tena kṛṣṇa eva bhagavān mūla-bhūta iti |

etad eva punaḥ spaṣṭīkurvann āha—svayam iti | tena puruṣāvatāriṇau bhagavato mahā-nārāyaṇād api kṛṣṇasyotkarṣaḥ sādhitaḥ | ata eva chāndogye pañcama[^36]-prapāṭhake—jyāyāṁś ca pūruṣaḥ [chā.u. 3.12.6], sarvaṁ khalv idaṁ brahma [chā.u. 3.14.1], yat prāṇā ādityā [chā.u. 3.16.5?] ity ādy uktā paścād upasaṁhṛtaṁ kṛṣṇāya devakī-putrāya [chā.u. 3.17.7] ity-ādinā | tenātra puruṣādibhyo’pi śreṣṭho devakī-putra iti jñeyaḥ | 

tad apy avatāra-madhye tasya gaṇanam | bhūrlokastha-mathurādi-dhāma-vilāsitvān nara-līlātvāt prāpañcika-lokeṣu karuṇādhikyād āvirbhāva-tirobhāvābhyāṁ ca | tathā ca śrī-gopāla-tāpanī-śrutiś ca—sa hovācābja-yonir yo’vatārāṇāṁ madhye śreṣṭho’vatāraḥ ko bhavati yena lokās tuṣṭā bhavanti, yaṁ smṛtvā muktā asmāt saṁsārāt taranti | kathaṁ vāsyāvatārasya brahmatā bhavati [go.tā.u. 2.25] iti |

nanu tatrāṁśenāvatīrṇasya viṣṇor vīryāṇi śaṁsa naḥ [bhā.pu. 10.1.23] iti | diṣṭyāmba te kukṣi-gataḥ paraḥ pumān aṁśena sākṣād bhagavān bhavāya naḥ [bhā.pu. 10.2.41] iti | tāv imau vai bhagavato harer aṁśāv ihāgatau [bhā.pu. 4.1.59] ity-ādi bahu-vākya-virodhe kṛṣṇas tu bhagavān svayam ity ekenaiva vākyena kṛṣṇasya pūrṇatvaṁ kathaṁ vyavatiṣṭhatām ? atrocyate—śrī-bhāgavata-śāstrārambhe janma-guhyādhyāyo’yaṁ sarva-bhagavad-avatāra-vākyānāṁ sūcakatvāt sūtram | tatra ca “ete cāṁśa-kalāḥ puṁsaḥ kṛṣṇas tu bhagavān svayam” iti paribhāṣā-sūtram | yatra yatrāvatārāḥ śrūyante, tatrānyān puruṣāṁśatvena jānīyāt, kṛṣṇas tu svayaṁ bhagavattveneti | pratijñā-rūpam idaṁ sarvatropatiṣṭhate | paribhāṣā hy eka-deśasthā sakalaṁ śāstram abhiprakāśayati yathā veśma-pradīpa iti prāñcaḥ | sā ca śāstre sakṛd eva paṭhyate na tv abhyāseneti vākyānāṁ koṭir api anenaikenāpi mahārāja-cakravartineva śāsanīyā bhaved ity etad viruddhāyamānānāṁ teṣāṁ vākyānām etad anuguṇārthataiva tatra tatra vyākhyeyā | kiṁ ca, teṣāṁ vākyāṁ prākaraṇikatvena durbalatvāt asya tu śruti-rūpatvena prābalyāt | śruti-liṅga-vākya-prakaraṇa-sthāna-samākhyānāṁ samavāye pāradaurbalyam artha-viprakarṣād iti nyāyena tāny evārthāntaratayā saṅamanīyani | na tu tad anurodhenaitad ity ataḥ śrīdhara-svāmi-pādair api tatra tatra tathaiva samādhitam iti |

nanu matsya-kūrmādy-avatārāṇāṁ kṛṣṇasya ca dvibhujatva-caturbhujatva-bālatva-kiśoratvādy-ākārāṇāṁ ca sarveṣāṁ nityatva-śravaṇāt anekeśvaratva-prasaktiḥ ? maivam | bahu-mūrty-eka-mūrtikaṁ [bhā.pu. 10.40.7] iti daśamād yathā ekasyaiva jīvasya kāla-bhedenālpa-śaktika-bahu-śaktitvena naśvara-sva-bhinna-vigraha-dhāritvaṁ pratīyate | evam ekasyaiveśvarasya sarva-vyāpakasyācintya-śaktyā yaugapadyenaivānantya-nitya-sva-bhinna-vigraha-dhāritvam | jīvānām anantānām ānantya īśvarasyaikasyaivānantyam iti jīva-dṛṣṭyaiva tad-vilakṣaṇa īśvaraś ca pratyetavya iti |

nanv ānanda-mātrasya cid-vastuno vyāpakasya parameśvarasya kiṁ nāmāṁśitvam aṁśatvaṁ vā paricchinnasyaiva vastuno bhāga-vibhāgādi-sambhavāt ? yad uktaṁ mahā-vārāhe—


    sarve nityāḥ śāśvatāś ca dahās tasya parātmanaḥ |


    hānopādāna-rahitā naiva prakṛtijāḥ kvacit ||


    paramānanda-sandohā jñāna-mātrāś ca sarvataḥ |


    sarve sarva-guṇaiḥ pūrṇā sarva-doṣa-vivarjitāḥ || iti |

satyam | tad api tasya mādhuryaiśvarya-kāruṇyādi-śakti-prākaṭya-tāratamyenaivāṁśatva-pūrṇa-vyavasthā | āvirbhāvita-pūrṇa-sarva-śaktitvaṁ pūrṇatvam | āvirbhāvita-yathā-prayojanālpa-śaktitvam aṁśatvam | yad uktaṁ bhāgavatāmṛte—


    śakter vyaktis tathāvyaktis tāratamyasya kāraṇam ||


    śaktiḥ samāpi pūryādi-dāhe dīpāgni-puñjayoḥ |


    śītādy-ārti-kṣayenāgni-puñjād eva sukhaṁ bhavet || [la.bhā. 1.5.90-91] iti |

evaṁ ca pūrṇatvāṁśatvābhyām utkarṣā-prakarṣau mahānubhāva-munīnām apy anubhava-siddhau jñeyau | yathā tṛtīye—


    āsīnam urvyāṁ bhagavantam ādyaṁ


    saṅkarṣaṇaṁ devam akuṇṭha-sattvam |


    vivitsavas tattvam ataḥ parasya


    kumāra-mukhyā munayo’nvapṛcchan ||


    svam eva dhiṣṇyaṁ bahu mānayantaṁ


    yad vāsudevābhidham āmananti || [bhā.pu. 3.8.3-4] iti |

ataś cid-vastunaḥ parameśvarasyāṁśāṁśitva-bhedo na viruddhaḥ | yad uktaṁ vārāhe— svāṁśaś cātha vibhinnāṁśa iti dvedhāṁśa iṣyate ity-ādi, tatra matsyādīnām avatāratvena sarvajñatva-sarva-śaktitve’pi yathopayogam eva jñāna-kriyā-śakty-āvikṣaraṇam | kumāra-nāradādiṣv ādhikārikeṣu yathopayogam aṁśa-kalāveśa iti śrīdhara-svāmi-pādāḥ |

atra prācāṁ kārikāḥ—


    nṛsiṁho jāmadagnyaś ca kalkiḥ puruṣa eva ca |


    bhagavattve ca tatrāder aiśvaryasya prakāśakāḥ ||


    nārado’tha tathā vyāso varāho buddha eva ca |


    dharmāṇām eva vaividhyād amī dharma-pradarśakāḥ ||


    rāmo dhanvantarir yajñaḥ pṛthuḥ kīrti-pradarśinaḥ |


    balarāmo mohinī ca vāmanaḥ śrī-pradhānakāḥ ||

śrīr atra saundaryam | 


    dattātreyaś ca matsyaś ca kumāraḥ kapilas tathā |


    jñāna-pradarśakā ete vijñātavyā manīṣibhiḥ ||


    nārāyaṇo naraś ceti kūrmaś ca ṛṣabhas tathā |


    vairāgya-darśino jñeyās tat-tat-karmānusārataḥ ||


    kṛṣṇaḥ pūrṇa-ṣaḍ-aiśvarya-mādhuryāṇāṁ mahodadhiḥ |


    antarbhūta-samastāvatāro nikhila-śaktimān || iti |

sarveṣāṁ sādhāraṇa-prayojanam āha—indrārayo’surās tais tan-mataiś ca vyākulam upadrutaṁ lokaṁ mṛḍayanti sukhinaṁ kurvanti | yuge yuge tat-tat-samaye ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **prapañcāvatīrṇatva-dharma-sāmānyena mīna-kamaṭhādiṣu kṛṣṇaṁ paṭhitvātha tad-yāthātmyaṁ smarann āha—ete iti | ete prāg uktāś cādanuktāś ca puṁso garbhodaśayāṁśa-kalāḥ mīnādayoṁśāḥ kumārādayo jñāna-bhakti-kriyāṁśāveśāḥ | tur bhede'vadhāraṇe vā | tan-madhya-paṭhitaḥ kṛṣṇas tu svayaṁ bhagavān | na tu mīnādy aṁśī pumān, svayaṁ-dāsās tapasvina ity atra yathā tapasvi-dāsyaṁ svānyānapekṣi, tathāsya bhagavattvam anyāpekṣi nety arthaḥ | evam eva gopyas tapaḥ kim acaran [bhā.pu. 10.44.14] ity-ādāvānanya-siddham iti vakṣyati | etena vāsudevasya paravyomādhīśasya vā kṛṣṇatvaṁ vadan-nirastaḥ | tathātve svayam ity ādi vyākupyet | idaṁ vākyaṁ śruti-rūpaṁ nirapekṣa-ravatvāt prabalaṁ bhavati | aṁśatva-vākyaṁ yat kvacid vīkṣyate, taṁ prākaraṇikatād-durbalam | śruti-liṅga-vākya-prakaraṇa-sthāna samākhyānāṁ samavāye pāradaurbalyam artha-viprakarṣāt [mīmāṁsā-darśane 3.3.14] iti pūrvatantra-nirṇayāt | tataś-cāṁśa-vākyenaitad anuguṇārthakena bhāvyam | kiṁ ca śāstrārambhe janma-guhyādhyāyasyāsya nikhilāvatāra-vākyānāṁ sūcanaṁ sūtratvam | tatra caite cāṁśety asya paribhāṣātvam aniyame niyamakṛtvāt | yatra yātrāvatārāḥ paṭhyante, tatretare puṁso'mśatvena bodhyāḥ kṛṣṇas tu svayaṁ bhagavattveneti sakṛt paṭhitāpi sarvatra sañcaret | iha kṛṣṇasya svayaṁ-bhagavatvaṁ sādhyate, na tu svayaṁ bhagavataḥ kṛṣṇatvam | anuvādam anuktvaiva na vidheyam udīrayet iti dhvani-kṛd ukteḥ | ayam aṁśāṁśi-bhāvaḥ sūtrair api darśitaḥ prakāśādivan-naivaṁ paraḥ, smaranti ca [ve.sū. 2.3.44–45] ity-ādibhiḥ | 

nanu nirbhedasyaikasya bhagavattattvasya kathaṁ tad-bhāva iti cec-chakti-vyakti-tāratamyād iti gṛhāṇa | yathaikasya viprasya kvacid udgṛhīta-sarva-śāstrasya sarva-jñatvaṁ, kvacid udgṛhītadvyoka-śāstrasya tasyaiva kiñcic-chāstra-jñatvaṁ, tadvat | tatrāṁśitvaṁ sarvadāvirbhāvita-sarva-śaktitvam, aṁśatvantu sarvadāvirbhāvita-yathā-prayojana-kiñcic-chaktitvaṁ bodhyam | anyathāṁ śairaṁśyanuvṛttiḥ śāstrāvadhṛtā vibhajyetety anyatra vistaraḥ | 

nanu tad-bhāvavāde sarve sarva-guṇaiḥ pūrṇāḥ sarva-doṣa-vivarjitāḥ iti mahā-vārāha-vākyaṁ pīḍyeta, maivaṁ, tasya svarūpa-sat-sarva-guṇakatva-nivedanenopakṣīṇatvāt | anyathā tad-bhāva-bodhakāni vākyāni sūtrāṇi ca pīḍyerann iti siddhas tad-bhāvaḥ | avatārāṇāṁ sādhāraṇaṁ prayojanam āha—indrārīti indrāribhir asurair vyākulam upadrutaṁ lokaṁ bhuvanaṁ mṛḍayanti sukhayantīti, yuge yuge tat-tad avasare ||28||

———————————————————————————————————————

**vīrarāghavaḥ (vyākhyā) :** (śrī-kṛṣṇāya namaḥ ) || etad-vacanārtham evāha eta iti | **ete** ṛṣi-prabhṛtayas tu **puṁso**'niruddhākhyasya **aṁśakalāḥ** aṁśāṁśa-saṁbhūtāḥ | **kṛṣṇas tu bhagavān svayam** iti śrī-kṛṣṇasya pūrṇāvatāratvam uktam | udāhṛta-bhagavad-vacanena vibhūty-ādimatāṁ jantūnāṁ mamatvena nirdiṣṭa-śrī-kṛṣṇasya tejo'ṁśa-saṁbhavatvaṁ śrī-kṛṣṇasya pūrṇatvaṁ sthāpitam | atrāpi bhagavān ity anena pūrṇa-ṣāḍguṇyatvam avagatam | yad vā, atraitadityanena pūrvokteṣu hiraṇyagarbhasanakādiṣu keṣāṁcid-varāhanārāyaṇamatsyakūrmamohinīnṛsiṁhavāmanaśrīrāmāvatārāṁāṁ pūrṇānāṁ sattvepi dvi-tri-nyāyena sarvepyavatārāḥ parāmṛśyate | tatra pūrṇatvaṁ nāma ṣāḍguṇyapūrṇatvena rūpeṇa sākṣādavatīrṇatvam | aṁśāṁśasaṁbhūtatvaṁ nāma tattajjīvāṁtarātmatayāvasthitasya ṣāḍguṇyapūrṇasya bhagavataḥ kenāyyaiśvaryavīryādiguṇaleśena jīvadvārāvibhūtena viśiṣṭatayā sañjātatvaṁ, niraṁśasya brahmasvarūpasyaikadeśabhedenāvirbhāvāsaṁbhavāt | nanu dharmisvarūpaikadeśavācinoṁśaśabdasya kathaṁ guṇaparatvam iti cenna, apṛthak-siddhaviśeṇasyāpyaṁśaśabdavācyatvādviśiṣṭavastvekadeśatvasyaivāṁśapadapravṛtti-nimittatvādviśiṣṭavastvekadeśatvasyaivāṁśapadapravṛttinimittatvādviśiṣṭavastveka deśatvaṁ ca viśeṣaṇaviśeṣyayorekadeśatayā dvayorapyaviśiṣṭaṁ vārāhādyavatārāṇāṁ pūrṇatvaṁ tu tattatpurāṇādibhya evāvagaṁtavyaṁ, sarvāvatārasādhāraṇaṁ prayojanamupasaṁharati indreti indrāribhirasurādibhirvyākulamupadrutaṁ lokaṁ yuge yuge pratiyugaṁ mṛḍayanti ||28|| 

———————————————————————————————————————

**vijayadhvajaḥ (pada-ratnāvalī) :** tarhi ke svarūpāṁśā iti tatrāha eta iti | sa eva prathamam ity ārabhyāthāsāvityaṁtena proktā ete śeṣaśāyinaḥ paramapuruṣasya svāṁśakalā.h svarūpāṁśāvatārā.h na tatrāṁśāṁśināṁ bhedaḥ pratibibāṁśavat kimuktaṁ bhavati kṛṣṇo meghaśyāmaḥ śeṣaśāyī mūlarūpī padmanābho bhagavān svayaṁ tu svayam eva na śākhiśākhāvat bhedābhedopīti bhāva ityāha indrāribhirdetyairvyākulaṁ janaṁ tatsthānaṁ ca yuge yuge avatīrya mṛḍayanti rakṣatītyanvayaḥ ||28||

———————————————————————————————————————

**śukadevaḥ (siddhānta-pradīpaḥ) :** ete puṁsaḥ puruṣāvatārasya aṁśakalāḥ chatriṇo yāṁtīti nyāyena kecidaṁśāḥ kecikalāḥ kecidvibhūtayaḥ kecitsvarūpāvatārā iti bodhyam | kṛṣṇastu bhagavān svayam ity anvayaḥ | jagṛhe pauruṣaṁ rūpaṁ bhagavāniti prāgukto yasya puruṣopyavatāraḥ sa bhagavān śrī-kṛṣṇa ity arthaḥ | mahatsraṣṭur api puruṣasya śrī-kṛṣṇāvatāratvaṁ tvattaḥ pumānsamadhigamyasya yayāsyavīryaṁ dhatte mahāṁtam iva garbhamamoghavīryaḥ | soyaṁ tayānugata ātmana āṁḍakośaṁ haimaṁ sasarja bahirāvaraṇairupetam ity ekādaśe prasiddham eva—


    śuddhe mahāvibhūtyākhye parabrahmaṇi vartate | 


    maitreya bhagavacchabdaḥ sarva-kāraṇakāraṇe || 

ityevaṁ śrīparāśarādibhirvyākhyātaḥ svayaṁ bhagavān vinikhilebhyaḥ paraḥ brahmanārāyaṇavāsudevādiśabdābhiveyaḥ śrī-kṛṣṇa iti bhāvaḥ | mattaḥ parataraṁ nānyad iti śrīmukhokteś ca | sarveṣāṁ prayojanam āha mṛḍayaṁtīti sukhinaṁ kurvaṁti ||28|| 

———————————————————————————————————————

**vallabhācāryaḥ (subodhinī) :** sarveṣāṁ sāmānyataḥ svarūpaṁ prakṛtiphalaṁ cāha ṛṣaya iti dvābhyām | ṛṣayaḥ aryamādayaḥ manavaḥ svāyaṁbhuvādayo devāḥ vasvādayaḥ manuputrāḥ priyavratādayaḥ mahaujasaḥ anyeṣvativīryavaṁtaḥ ete sarve sattvamūrterbhagavato viṣṇo rirakṣiṣoḥ kalādharmāveśina iti arthaḥ | prajāpatayo marīcyādayaḥ cakāreṇānyasaṁbaṁdhaṁ vārayati smṛtā iti | pramāṇaṁ pūrvoktāḥ kumārādayas tu kecana aṁśāḥ kecana kalāḥ te cāvatārāveśabhedena nirūpitāḥ, cakārādanuktā api puṁso nārāyaṇasya brahmāṁḍamūrteḥ aṁśāḥ kalāś ca | kṛṣṇeti tathātvaṁ sāmānyataḥ prāptaṁ tuśabdena vyāvarttayati yasyāṁśāḥ puruṣādayaḥ sa bhagavān kṛṣṇa ity arthaḥ | sāmānyataḥ prayojanam āha indreti | iṁdrārayo daityāḥ tairvyākulaṁ jaganmṛḍayaṁti sukhayaṁti pratiyugaṁ caite'vatārāḥ pratikalpaṁ caturdaśamanvaṁtarāṇīva asaṅkhyātānāmuktatvāt yathāprayojanaṁ sarvatrāvatāra iti boddhavyam ||27-28||

———————————————————————————————————————

**giridharaḥ (bāla-prabodhinī) :** evamavatārāṇāṁ madhye sāmānyato gaṇanāt śrī-kṛṣṇasyāpyavatārāntaratulyatvaṁ prāptamatastatra viśeṣamāha—eta iti | ete pūrvoktāḥ—cakārādanuktā api-puṁso nārāyaṇasya kecidaṁśāḥ kecicca kalāḥ | kṛṣṇastu bhagavān aiśvaryādiṣaḍguṇapūrṇo nārāyaṇaḥ svayam eva | pūrṇatvaṁ nānāvirbhūtasarvaśaktitvam | aṁśakalātvaṁ ca tattajjīvapraveśena tatkāryānurūpāvirbhūtajñānakriyāśaktitvam | tatrāpi praviṣṭasya mahāśaktyāvirbhāve'ṁśatvavyavahāraḥ | alpaśaktyāvirbhāve tu kalāvibhūtiriti vyavahāraḥ | tathā coktaṁ pādme—


    āviṣṭo'bhūtkumāreṣu nārade ca harirvibhuḥ | 


    āviveśa pṛthuṁ devaḥ śaṅkhī cakrī caturbhujaḥ || 


    etatte kathitaṁ devi jāmadagnermahātmanaḥ | 


    śaktyāveśāvatārasya caritaṁ śāṅgiṇaḥ prabhoḥ || 


    kalerante ca samprāpte kalkinaṁ brahmavādinam || 


    anupraviśya kurute vāsudevo jagatsthitim iti | 

anyathā vibhāgarūpāṁśatve tu acyutatvāvikāritvākāritvādipratipādakaśāstravirodhāpatteḥ | sarvāvatārāṇāṁ sādhāraṇaṁ prayojanam āha—indreti | indrāribhirdaityairvyākulamupadrutaṁ lokaṁ yuge yuge pratiyugaṁ tattadavasare'vatārā mṛḍayanti sukhinaṁ kurvantītyarthaḥ ||28||

**...**

|| 1.3.29 || 

**janma guhyaṁ bhagavato ya etat prayato naraḥ |**

**sāyaṁ prātar gṛṇan bhaktyā duḥkha-grāmād vimucyate ||**

**śrīdhara-svāmī (bhāvārtha-dīpikā) : **etat-kīrtana-phalam āha—janmeti | guhyam ati-rahasyaṁ janma | prayataḥ śuciḥ san | duḥkha-grāmāt saṁsārāt ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **etat-kīrtana-phalam āha—janmeti | guhyam ati-rahasyaṁ yo gṛṇan kīrtayan bhavet ||29||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **etat-kīrtanasya phalam āha—janmeti | guhyam atirahasyaṁ bhagavata etaj-janma yo gṛṇan kīrtaran bhavet, duḥkha-grāmāt saṁsārāt ||29||

 **...**

|| 1.3.30 || 

**etad rūpaṁ bhagavato hy arūpasya cid-ātmanaḥ |**

**māyā-guṇair viracitaṁ mahad-ādibhir ātmani ||**

**madhvācāryaḥ (bhāgavata-tātparyam) : **etaj jaḍa-rūpam |


    nārāyaṇa varāhādyāḥ paramaṁ rūpam īśituḥ |


    jaivaṁ tu pratibimbākhyaṁ jaḍam āropitaṁ hareḥ |


    evaṁ hi trividhaṁ tasya rūpaṁ viṣṇor mahātmanaḥ || iti pādme ||30||

———————————————————————————————————————

**śrīdhara-svāmī (bhāvārtha-dīpikā) : **vimucyata iti yad uktaṁ tatra kathaṁ deha-dvaya-saṁbandhe sati tad- vimuktir ity āśaṅkya deha-dvaya-saṁbandhasya bhagavan-māyotthāvidyā-vilasitatvād etac-chravaṇādi-janita-vidyayā tan-nivṛttir upapadyata ity āśayenāha—etad iti pañcabhiḥ | arūpasya cid-ekarasasyātmano jīvasyaitat sthūlaṁ rūpaṁ śarīraṁ bhagavato yā māyā tasyā guṇair mahad-ādi-rūpair viracitam | kva ātmani | ātma-sthāne śarīraṁ kṛtam ity arthaḥ ||30||

———————————————————————————————————————

**jīva-gosvāmī (krama-sandarbhaḥ) : **tad evam etāni sākṣād rūpāṇy āviṣṭa-rūpāṇi copadiśyopāsanārthaṁ śāstreṇa bhagavaty aropitaṁ rūpam upadiśati—etad rūpam iti | arūpasya prākṛta-rūpāsambandhasya māyā-guṇair viracitam evaitaj jagad-ākāraṁ rūpaṁ tac cātmani jīva eva viracitaṁ tat-sambandhatayaiva kalpitam | na tu parameśvara-sambandhatayety arthaḥ | āsaṅgād anāsaṅgāc ceti bhāvaḥ ||30||

———————————————————————————————————————

**viśvanātha-cakravartī (sārārtha-darśiṇī) : **nanu pātālam etasya hi pāda-mūlaṁ [bhā.pu. 2.1.26] ity-ādinā dvitīya-skandhādau yo’yaṁ virāḍ-rūpī bhagavān prathamam upāsyatvenoktaḥ | sa katham avatāra-madhye na gaṇitaḥ ? tatrāha—etad iti | etat samaṣṭi-vyaṣṭi-virāḍ-ātmakaṁ jagac cidātmanaś cinmaya-vigrahasya ata evārūpasya prākṛta-rūpa-rahitasya bhagavato rūpaṁ sthūla-śarīram | kintu māyā-guṇair mahat-tattvādibhiḥ pṛthvyas tais tattvair viracitam ātmani svasminn etad-antaryāminy adhiṣṭhāne sthitam ity arthaḥ | ato viśuddhaṁ sattva-rūpa-matsya-kūrmādy-avatāra-madhye māyika-rūpī virāḍ eṣa na paṭhita iti bhāvaḥ ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu pātālam etasya hi pāda-mūlam [bhā.pu. 2.1.16] ity-ādibhi dvitīyādau yad-virāḍ-rūpaṁ vakṣyate, tad eṣv avatāreṣu kiṁ noktaṁ? tatrāha—etad iti | aparūpasya prākṛta-rūpa-śūnyasya cidātmano vijñāna-rūpasya bhagavata ātmani sarvage svarūpe māyā-guṇair mahad-ādibhir viracitaṁ sthūladhiyāṁ manaḥ-sthairyārthaṁ tad-rūpatvenoktam ity arthaḥ | tathā ca māyaikatvāt-tad-rūpa-mamāyikeṣu mīna-kamaṭhādi-rūpeṣu na paṭhitam iti ||30||

 **...**

|| 1.3.31 || 

**yathā nabhasi meghaugho reṇur vā pārthivo’nile |**

**evaṁ draṣṭari dṛśyatvam āropitam abuddhibhiḥ ||**

**madhvācāryaḥ (bhāgavata-tātparyam) : **dṛśyatvaṁ jaḍa-rūpatvam |


    avijñāya paraṁ deham ānandātmānam avyayam |


    āropayanti janimat-pañca-bhūtātmakaṁ jaḍam || iti skānde ||31||

———————————————————————————————————————

**śrīdhara-svāmī (bhāvārtha-dīpikā) : **katham ity apekṣāyāṁ svarūpāvaraṇena tad adhyāsata iti sa-dṛṣṭāntam āha—yatheti | yathā vāyv-āśrito meghaugho nabhasy ākāśe’buddhibhir ajñair āropitaḥ | yathā vā pārthivo reṇus tad-gataṁ dhūsaratvādy anile | evaṁ draṣṭary ātmani dṛśyatvaṁ dṛśyatvādi-dharmakaṁ śarīram āropitam ity arthaḥ ||31||

———————————————————————————————————————

**jīva-gosvāmī (krama-sandarbhaḥ) : **tarhi kathaṁ tasyaitad-rūpam ity uktam ? pātālam etasya hi pāda-mūlaṁ [bhā.pu. 2.1.26] ity-ādinā ca tathā varṇayitavyam ? ucyate—aṅga-dṛṣṭy-apekṣayā | tad-upāsanārthaṁ tad-adhyāsenaivety āha—yatheti ||31||

———————————————————————————————————————

**viśvanātha-cakravartī (sārārtha-darśiṇī) : **kasmin kim ivety ata āha | yathā nabhasi ākāśe megha-samūhaḥ | anile ca pṛthvī-vikāro reṇus tathaiva ātmani | etad virāḍ-rūpam iti pūrveṇaivānvayaḥ | tena mañcastha-puruṣau yathā maṁ ca ucyate | tathā bhagavati sthito virāḍ api bhagavān ucyate ity arthaḥ | evam evādhiṣṭhita-dharmo dṛśyatvam api draṣṭari bhagavaty adṛśye’pi āropitam ity arthaḥ abuddhibhiḥ alpa-buddhibhiḥ | yathā adṛśyayor api nabho’nilayor nīlaṁ nabha iti dhūsaro’nila iti megha-reṇu-dharmo nīlima dhūsaratva-lakṣaṇaṁ dṛśyatvam āropitaṁ tataś ca bhagavān ayaṁ virāḍ-drśyaḥ prathama-daśā-sthair yogibhir ārādhya ity upapannam ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu duḥkha-grāmasya sukha-duḥkha-bhogasya svābhāvikasa kathaṁ bhagavaj-janmadi śravaṇenaiva nivṛttis tatrāha—yatheti | nabhasi yathā meghaughas tasmin nīlaṁ nabha iti kalpane, pārthivo reṇur yathānile dhūsaro'yam iti kalpane ca hetur abuddhīnaṁ bhavati, tayor acākṣuṣatvāt, evaṁ draṣṭari jīve jñāna-ghane manuṣyo gauraḥ sukhī duḥkhī cāham iti dehāntaḥ-karaṇa-dharmaṁ dṛśyatvam abuddhibhir ajñair āropitaṁ paṅkākte vāsasi malinatvavat | tathā cāgantukatvād yathāmbunā paṅkam evaṁ tac-chravaṇena duḥkha-grāmaḥ kṣālyate ||31||

 **...**

|| 1.3.32 || 

**ataḥ paraṁ yad avyaktam avyūḍha-guṇa- vyūhitam**[^37]** |**

**adṛṣṭāśruta-vastutvāt sa jīvo yat punar bhavaḥ ||**

**madhvācāryaḥ (bhāgavata-tātparyam) : **ataḥ paraṁ jaḍeśvarayoḥ param | avyūḍha-guṇa-bṛṁhitam | anādi-kāle kadācid apy anavagata-sattvādi-guṇa-bṛṁhitam | adṛṣṭāśruta-vastutvāt punar bhavaḥ ||32||

———————————————————————————————————————

**śrīdhara-svāmī (bhāvārtha-dīpikā) : **kiṁ ca ataḥ sthūlād rūpāt param anyad api rūpam āropitam ity anuṣaṅgaḥ | kathaṁbhūtaṁ tat ? yad avyaktaṁ sūkṣmaṁ tatra hetuḥ—avyūḍha-guṇa-vyūhitam | vyūhaḥ kara-caraṇādi-pariṇāmaḥ | tathā avyūḍhā apariṇatā ye guṇās tair vyūhitaṁ racitam | ākāra-viśeṣa-rahitatvād avyaktam ity arthaḥ | etad eva kutas tatrāha | adṛṣṭāśruta-vāstutvāt | yac cākāra-viśeṣavad vastu tad-asmad-ādivad dṛśyate | śrūyate vā indrādivat | idaṁ tu na tathā | tarhi tasya sattve kiṁ pramāṇaṁ tatrāha | sa jīvo jīvopādhiḥ jīvo jīvena nirmukto jīvo jīvaṁ vihāya ]bhā.pu. 11.25.36] ity ādau jīvopādhau liṅga-dehe jīva-śabda-prayogāt | jīvopādhitayā kalpyata ity arthaḥ | nanu sthūlam eva bhogāyatanatvāj jīvasyopādhir astu kim anya-kalpanayety ata āha | yad yasmāt sūkṣmāt punar bhavaḥ punar janma | utkrānti-gatyāgatīnāṁ tena vināsaṁbhavād iti bhāvaḥ ||32||

———————————————————————————————————————

**jīva-gosvāmī (krama-sandarbhaḥ) : **tasya yathā sthūlaṁ rūpaṁ tathā sūkṣmam apīty āha—ataḥ param iti | ataḥ sthūlād rūpāt param anyad api yad avyaktaṁ sūkṣmaṁ tasya rūpam | sūkṣmatve tu hetuḥ—adṛṣṭeti | adṛṣṭatvād adṛṣṭam ity anyato’py aśrutatvāc cety arthaḥ | tatra hetuḥ—avyūḍheti | aspaṣṭa-śabdādi-guṇam ity arthaḥ | yad yasmād eva rūpād dhetor yad aṁśāveśenaivety arthaḥ | sa jīvo’pi punar bhavo bhavati—punaḥ punar janmādikaṁ labhata ity arthaḥ | tad api māyā-guṇair viracitam iti pūrveṇānuṣaṅgaḥ | pūrvavad upāsanārtham evedaṁ rūpam āropitam iti bhāvaḥ | vakṣyate ca—

amunī bhagavad-rūpe mayā te hy anuvarṇite |

ubhe api na gṛhṇanti māyā-sṛṣṭe vipaścitaḥ || [bhā.pu. 2.10.35] iti ||32||

———————————————————————————————————————

**viśvanātha-cakravartī (sārārtha-darśiṇī) : **yathā sthūlaṁ rūpaṁ bhagavad-rūpatvenoktam api yogibhir upāsyam api māyā-guṇair viracitaṁ tathaiva sūkṣmam api rūpam amūnī bhagavad-rūpe ity anena bhagavad-rūpatvena prayutkam api karṇau diśaḥ śrotram amuṣya śabda iti | sarvātmano’ntaḥkaraṇaṁ giritram ity ādy ukter yogibhir upāsyam api māyikam evety āha | ataḥ sthūlād anyat | avyaktaṁ sūkṣmaṁ tatra hetuḥ avyūḍhaḥ kara-caraṇāditvenāpariṇatā ye guṇās tair bṛṁhitaṁ racitam ākāra-viśeṣa-rahitam ity arthaḥ | etad eva kutas tatrāha adṛṣṭāśruta-vastutvāt | yac cākāra-viśeṣavad vastu tad asmad-ādivad dṛśyate śrūyate vā indrādivat idaṁ tu na tathā |

nanu tasya sattve kiṁ pramāṇaṁ tatrāha—sa jīvaḥ | jīvopādhiḥ jīvo jīvena nirmukto jīvo jīvaṁ vihāya ca ]bhā.pu. 11.25.36] ity ādau jīvopādhau liṅga-dehe jīva-śabda-prayogāt jīvopādhitayā kalpyata ity arthaḥ | 

nanu sthūlam eva bhogāyatanatvāt jīvasyopādhir astu kim anya-kalpanayā ity ata āha—yad yasmāt sūkṣmāt punarbhavaḥ punaḥ punar janma utkrānti-gaty-āgatīnāṁ tena vinā asambhavād iti bhāvaḥ | tena ca samaṣṭi-vyaṣṭi-virājāṁ jīvatvāt tat-sthūla-sūkṣmayo rūpayor māyikatvāt tatra ceśvaratvam āropitam eva, na tu sāhajikam iti bhāvaḥ | yad uktaṁ—


    virāḍ hiraṇyagarbhaś ca kāraṇaṁ cety upādhayaḥ |


    īśasya yantribhir hīnaṁ turīyaṁ tat pracakṣate ||[^38] iti |

atrāpi vakṣyate—


    amunī bhagavad-rūpe mayā te hy anuvarṇite |


    ubhe api na gṛhṇanti māyā-sṛṣṭe vipaścitaḥ || [bhā.pu. 2.10.35] iti ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhagavad-vaimukhyāj-jīvasya tad-grāma ity āha—ataḥ sthūlād rūpāt paramanyad yad avyaktaṁ liṅgaṁ, tad api tatrāropitam iti sambandhaḥ | avyaktatve hetur avyūḍheti avyūḍhair alavdha-pāṇipādādi-rūpa-pariṇāmair guṇair bṛṁhitaṁ racitam ākāra-viśeṣa-śūnyam ity arthaḥ | yadyato'vyaktād-dhetoḥ sa jīvaḥ punar bhavo'sakṛd utpattimān bhavati | tad ārope hetur adṛṣṭeti—adṛṣṭam aḥrutaṁ ca vastu bhagavat-tattvaṁ yena tattvādanāditad vai-mukhyād ity arthaḥ | vakṣyati caivaṁ janasya kṛṣṇād vimukhasya daivād adharma-śīlasya suduḥkhitasya [bhā.pu. 3.5.3] iti ||32||

 **...**

|| 1.3.33 || 

**yatreme sad-asad-rūpe pratiṣiddhe sva-saṁvidā |**

**avidyayātmani kṛte iti tad brahma darśanam ||**

**madhvācāryaḥ (bhāgavata-tātparyam) : **avidyayā jīva-kṛte parameśvare pratiṣiddhe iti brahma-darśanam ||33||

———————————————————————————————————————

**śrīdhara-svāmī (bhāvārtha-dīpikā) : **tad evam upādhi-dvayam uktvā tad-apavādena jīvasya brahmatām āha—yatreti | **yatra** yadā **ime** sthūla-sūkṣme **rūpesva-saṁvidā** śravaṇa-mananādi-bhaktyā svarūpa-samyag-jñānena **pratiṣiddhe** bhavataḥ | jñānena pratiṣedhārhatve tam eva hetum āha—yatreme iti | **avidyayātmani kṛte** kalpite iti hetoḥ | **tad brahma**, tadā jīvo brahmaiva bhavatīty arthaḥ | kathaṁ-bhūtam ? **darśanaṁ** jñānaika-svarūpam ||33||

———————————————————————————————————————

**śrīnātha-cakravartī (caitanya-mata-mañjuṣā) : **anyac ca, yatreme ity-ādi | **ime sad-asad-rūpe** kārya-kāraṇa-rūpe **yatra pratiṣiddhe** pṛthaktvena rodhite | kena ? **sva-saṁvidā** sveṣāṁ bhaktānāṁ bodhana **ātmani** cid-aṁśe māyayā **kṛte** iti | evaṁ taṁ śrī-kṛṣṇākhyaṁ dhāma **brahma-darśanaṁ**, brahmaṇa ādarśaḥ, tad-vaibhavatvāt ||33||

———————————————————————————————————————

**jīva-gosvāmī (krama-sandarbhaḥ) : **atha jīva-svarūpe bhagavat-svarūpe ca tat-sambandhaṁ vārayati, pūrvādhyāyoktaṁ brahma ca lakṣayati—yatreti dvābhyām | **yatra** yasmin darśane sthūla-sūkṣma-**rūpe** śarīre **sva-saṁvidā** jīvātmanaḥ svarūpa-jñānena **pratiṣiddhe** bhavataḥ | kena prakāreṇa ? vastuta ātmani te na sta eva, kintv avidyayaiv**ātmani kṛte** adhyaste iti etat-prakāreṇety arthaḥ | **tad brahma-darśanam** iti yat-tador anvayaḥ | brahmaṇo darśanaṁ sākṣātkāraḥ | yatra sva-saṁvidety uktyā jīva-svarūpa-jñānam api tad-āśrayam eva bhavatīti | tathā kevala-sva-saṁvidā te niṣiddhe na bhavata iti ca jñāpitam | tataś ca jīvata evāvidyā-kalpita-māyā-kārya-sambandha-mithyātva-jñāpaka-jīva-svarūpa-sākṣātkaraṇa-tādātmyāpanna-brahma-sākṣātkāro jīvan-mukti-viśeṣa ity arthaḥ | 

īdṛśam eva tan-mukti-lakṣaṇaṁ śrī-kāpileye muktāśrayaṁ [bhā.pu. 3.28.35-38] ity-ādi-catuṣṭaye darśitam | tasmād asya prārabdha-karma-mātrāṇām anabhiniveśenaivopabhogaḥ | evam evoktaṁ, tatra ko mohaḥ kaḥ śoka ekatvam anupaśyataḥ [īśopaniṣad 7] iti ||33|| [prīti-sandarbha 3]

———————————————————————————————————————

**viśvanātha-cakravartī (sārārtha-darśiṇī) : **nanv evaṁ ced idaṁ sarvaṁ vastuto māyā-darśanam eva, brahma-darśanaṁ kiṁ tad ? ity ākāṅkṣāyām āha—yatra bhagavati ime sad-asad-rūpe ukta-lakṣaṇe māyike sthūla-sūkṣma-rūpe pratiṣiddhe bhavataḥ, tenāmāyikaṁ tu rūpaṁ tasya na pratiṣiddham iti bhāvaḥ | kena ? sveṣāṁ bhaktānāṁ saṁvidā anubhavena | te kathaṁ bhagavati na staḥ ? ity ata āha—avidyayā ātmani jīve eva kṛte adhyāste, na tv īśvare | yad uktaṁ—


    dehāhaṅkāraṇād dehādhyāso jīve hy avidyayā |


    na tathā jagad-adhyāsaḥ paramātmani yujyate || iti |

tat tataś ca tasya brahmaṇo darśanaṁ sākṣātkāraḥ syāt ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yaj-janma-kīrtanaṁ jīvasya duḥkha-grāmād vimocakam uktaṁ tat paramātma-vastu kīdṛk? kathaṁ vā tasya jñānam? ity atrāha—yatreti | yathā nabhasi [bhā.pu. 1.3.31] ity-ādi-dvyārthād ātmani jīve'vidyayā kṛte ime sad asad-rūpe sthūla-sūkṣma śarīre yatra svasaṁvidā pratiṣiddhe dhāmā svena sadā [bhā.pu. 1.1.1] ity ukte nija-saṁvicchaktyā nitya-nivṛtte bhavatas tad-brahma | iti śavda ādy arthaḥ | iti hetu-prakaraṇa-prakārādi-samāptiṣu ity amarokteḥ | ity-ādi-rūpaṁ tasya darśanaṁ jñānaṁ | tathā ca māyā-gandhāspaṣṭaṁ saṅkalpenaiva viśvedayādi-kāraṇaṁ śrī-mahilaṁ vijñāna-sukha-ghanaṁ paramātma-vastu vijñāya taj-janma-karma-kīrtanāt-tat-sammukhyāt-tato vimocanaṁ jīvasyeti ||33||

 **...**

|| 1.3.34 || 

**yady eṣoparatā devī māyā vaiśāradī matiḥ |**

**sampanna eveti vidur mahimni sve mahīyate ||**

**madhvācāryaḥ (bhāgavata-tātparyam) : **viśāradaḥ parameśvaraḥ | tan-matir māyā | yad na enaṁ śocayāmīti uparatā tadā sampanna eva ||34||

———————————————————————————————————————

**śrīdhara-svāmī (bhāvārtha-dīpikā) : **tathāpi bhagavan-māyāyāḥ saṁsṛti-kāraṇa-bhūtāyā vidyamānatvāt kathaṁ brahmatā ? tatrāha—yadīti | yadīty asandehe sandeha-vacanaṁ, "yadi vedāḥ pramāṇaṁ syuḥ" itivat | **vaiśāradī,** viśāradaḥ sarva-jña īśvaraḥ, tadīyā **devī** saṁsāra-cakreṇa krīḍantī **eṣā māyāyady uparatā** bhavati | kim ity uparatā bhavet ? tatrāha—**matir** vidyā | 

ayaṁ bhāvaḥ—yāvad eṣāvidyātmanāvaraṇa-vikṣepau karoti, tāvan noparamati | yadā tu saiva vidyā-rūpeṇa pariṇatā, tadā sad-asad-rūpaṁ jīvopādhiṁ dagdhvā nirindhanāgnivat svayam evoparamed iti | tadā **saṁpanno** brahma-svarūpaṁ prāpta **evetividus** tattva-jñāḥ | kim ataḥ ? yady evaṁ **sve mahimni** paramānanda-svarūpe **mahīyate** pūjyate, virājata ity arthaḥ ||34||

———————————————————————————————————————

**śrīnātha-cakravartī (caitanya-mata-mañjuṣā) : **evaṁ śrī-kṛṣṇa-jñāne janaḥ kathaṁ sampadyeta ? ity āha—yady eṣety-ādi | **eṣā vaiśāradī matiḥ** | **devī māyā** bhagavatī **yady uparatā** bhavati, tadā janaḥ śrī-kṛṣṇatayā jñāna-sampanno bhavatīti tattva-jñā **viduḥ** | kiṁ bahunā ? tadā janaḥ **sve mahimni** śuddha-bhāgavata-bhāve **mahīyate**, pūjito bhavatīty arthaḥ ||34||

———————————————————————————————————————

**jīva-gosvāmī (krama-sandarbhaḥ) : **athāntimāṁ brahma-sākṣātkāra-lakṣaṇāṁ muktim āha—yadīti | **eṣā** jīvan-mukti-daśāyāṁ sthitā | viśāradena parameśvareṇa dattā **devī** dyotamānā **matir** vidyā, tad-rūpā yā māyā svarūpa-śakti-vṛtti-bhūta-vidyāvirbhāva-dvāra-lakṣaṇā sattva-mayī māyā-vṛttiḥ | sā yadi **uparatā** nivṛttā bhavati, tadā vyavadhānābhāsasyāpi rāhityāt **sampanno** labdha-brahmānanda-sampattir **eveti vidur** munayaḥ | tataś ca tat-sampatti-lābhāt **sve mahimni** svarūpa-sampattāv api **mahīyate** pūjyate, prakṛṣṭa-prakāśo bhavatīty arthaḥ ||34|| [prīti-sandarbha 4]

———————————————————————————————————————

**viśvanātha-cakravartī (sārārtha-darśiṇī) : yady eṣā māyā devī uparatā** syāt, tathā **vaiśāradī,** viśārado bhaktānāṁ hite nipuṇo bhagavān eva, tadīyā **matir** “mām ayaṁ paśyatu” iti kṛpā-mayī tad-icchā yadi pravṛttā syāt, tasyaiva, nānyathā—yam evaiṣa vṛṇute tena labhyas tasyaiṣa ātmā vivṛṇute tanuṁ svāṁ [mu.u. 3.2.3, ka.u. 2.23] iti śruteḥ | 

yad vā, vaiśāradī bhagavad-viṣayiṇī matiḥ puruṣasya syāt | sampanna eva tan-matimān eva puruṣaḥ sampanno’nyas tu daridra ity arthaḥ | **vidus** tattva-jñāḥ **sve mahimni** svīye māhātmye vartamānaḥ sa **mahīyate** pūjyate | anyathā sva-māhātmyād bhraṣṭaḥ sa nindyata iti bhāvaḥ ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kṣīṇa-vaimukhyasya tat-kīrtayatas tat-prāptiḥ kadā? ity atrāha—yadīti | yadā devī devasya hareḥ śaktir māyoparatā svavṛtter avidyāyāḥ pravartane nivṛttā bhavati, viśāradasya tat-sāmmukhyajñasya devasya matir mat-padamayaṁ labhatām itīcchā bhavati, tadā sa tat-padaṁ saṁpanna eveti vidur vijñāḥ | tasya tāvad eva ciraṁ yavanna vimokṣye'tha saṁpatsye [chā.u. 6.14.2] iti śruteḥ | saṁpradāya-pracāra-phalayā tad icchayaiva kiñcid avilamba iti bhāvaḥ | tataḥ sve-mahimni parame vyomni gataḥ sa mahīyate satkṛto bhavati tad-bhaktaiḥ ||34||

 **...**

|| 1.3.35 || 

**evaṁ ca janmāni karmāṇi hy akartur ajanasya ca |**

**varṇayanti sma kavayo veda-guhyāni hṛt-pateḥ ||**

**madhvācāryaḥ (bhāgavata-tātparyam) :**

** **


<p id="gdcalert1" ><span style="color: red; font-weight: bold">>>>>>  gd2md-html alert: Definition &darr;&darr; outside of definition list. Missing preceding term(s)? </span><br>(<a href="#">Back to top</a>)(<a href="#gdcalert2">Next alert</a>)<br><span style="color: red; font-weight: bold">>>>>> </span></p>



    **:**apriyatvāt svatantratvāt phalānāṁ ca vivarjanāt |


    kriyāyāś ca svarūpatvād akarteti ca taṁ viduḥ ||


    kartṛtvaṁ bhrāntijaṁ prāhur atat-tattva-vido janāḥ |


    aiśvaryajaṁ tu kartṛtvaṁ samyak-tat-tattva-vedinaḥ || iti pādme ||35||

———————————————————————————————————————

**śrīdhara-svāmī (bhāvārtha-dīpikā) : **yathā jīvasya janmādi māyā, evam īśvarasyāpi janmādi māyety āha—evam iti | akartuḥ karmāṇi | ajanasya janmāni | hṛt-pater antaryāmiṇaḥ ||35||

**śrīnātha-cakravartī (caitanya-mata-mañjuṣā) : **upasaṁharati—evam ity-ādi | yeṣāṁ keṣāṁcid avatārāṇāṁ janmādīny eva veda-guhyāni, kiṁ punaḥ sarveśvarasya śrī-kṛṣṇasya ? ||35||

———————————————————————————————————————

**jīva-gosvāmī (bhagavat-sandarbhaḥ, 35): **yatreme sad-asad-rūpe [bhā.pu. 1.3.33-4] ity-ādibhyām avyavahita-padyābhyāṁ yathā svarūpa-samyag-jñānenaiva kṛtasyāvidyākṛtātmādhyāsa-sad-asad-rūpa-niṣedhasya hetor brahma-darśanaṁ bhavati | yathā ca māyoparatāv eva svarūpa-sampattir bhavatīty uktam | evam eva _kavaya_ātmārāmāḥ, _hṛt-pateḥ _paramātmano janmāni karmāṇi ca _varṇayanti_ | tat-tat-pratiṣedhe tad-uparatau caiva satyāṁ taj-janma-karmānubhava-sampattī bhavata ity arthaḥ | sampattir atra sākṣād darśanam | tasmāt svarūpānandātiśayita-bhagavad-ānanda-vilāsa-rūpāṇy eva tānīti bhāvaḥ | ata eva prākṛta-vailakṣaṇyād _akartur ajanasya_ity uktam | ata eva _veda-guhyāni_api tānīti ||35||

———————————————————————————————————————

**jīva-gosvāmī (krama-sandarbhaḥ) : **evaṁ bhagavattvaṁ darśayitvā brahmatvaṁ darśitam | nanu brahmānubhavenaiva yadi muktiḥ syāt, tarhi kathaṁ janma-guhyaṁ [bhā.pu. 1.3.29] ity-ādinā tat-kīrtana-mātreṇa saṁsāra-vimokṣa uktaḥ ? tatrāha—evam iti | yathaivāvyavahita-pūrvoktāvidyā-māyoparatāv eva brahmānubhava-sampattī bhavataḥ, evaṁ prākṛta-janma-karma-rahitasya hṛt-pateḥ sarva-buddhy-agocarasya janmāni karmāṇi ca kavayo varṇayanti | tat-tad-uparatāv eva taj-janma-karmānubhava-sampattī sādhakānāṁ bhavata iti manyanta ity arthaḥ | sampattir atra sākṣāl-labdhiḥ | ata eva veda-guhyānīti tathoktaṁ śrī-bhagavatā—


    janma-karma ca me divyam evaṁ yo vetti tattvataḥ |


    tyaktvā dehaṁ punar janma naiti mām eti so’rjuna || [gītā 4.9] iti |

tathaiva teṣu śrī-śukadevādīnām api brahma-niṣṭhā-parityāgenāpi rāgataḥ pravṛttir varṇayiṣyate dvādaśe—sva-sukha-nibhṛta-cetāḥ [bhā.pu. 12.12.68] ity ādau | ato brahmavat tan-nididhyāsanenaiva saṁsāra-duḥkhopakṣayaḥ syāt, tad-anubhava-sampattī ca bhavata ity arthaḥ | pṛthag-arthas tv evam ity asya vyavahita-vākyārthenānvayāyogāt kaṣṭāya sampadyate ceti ||35||

———————————————————————————————————————

**viśvanātha-cakravartī (sārārtha-darśiṇī) : **evam anenokta-lakṣaṇa-prakāreṇa māyika-śarīra-dvaya-pratiṣedhenety arthaḥ | ajanasya janmāni ajāyamāno bahudhābhijāyata iti śruteḥ | akartuḥ karmāṇi [śve.u. 6.8], na cāsya kāryaṁ karaṇaṁ ca vidyate ity ādau, svābhāvikī jñāna-bala-kriyā ca iti śruteḥ | 

nanu jīvasyāpi vastuto’janasyaivākartur eva janmāni karmāṇi dṛśyante | satyam | tasya tāni māyā-sambandhena asya tu māyā-pratiṣedhenety eṣa eva bheda ity āha—vedeṣu vedair vā guhyāni rahasyatvena paramopādeyatvena ca satkṛtya sthāpitāni tāttvikāni | jīvasya tu tāni māyikatvena heyānya-vāstavānīty arthaḥ | yad uktaṁ gītopaniṣadā—janma-karma ca me divyam evaṁ yo vetti tattvataḥ [gītā 4.9] iti | hṛt-pater antaryāminaḥ tato virāḍ-rūpasyaivaṁ-bhūtatvābhāvād avatāra-madhye tasya na gaṇaneti prakaraṇārthaḥ ||35||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evam uktarītyā sad asad-rūpayoḥ pratiṣedhena ajanasya janmāny akartuḥ karmāṇi ca kavayas tattvajñā varṇayanti apūrva-deha-yogābhāvād ajanaḥ, vidhuvat-prākaṭyāt janmī ca saḥ | ajāyamāno bahudhā vijāyate [mudgala. 3.1] iti śruteḥ | svayam eva kartā, kartāram īśam [mu.u. 3.1.3] iti śruteḥ | prakṛti-yogena kartṛtva-virahāt tu akartā, sambandhena pradhānasya harer nāsty eva kartṛtā | akartāram ataḥ prāhuḥ purāṇaṁ tat-purāvidaḥ iti smaraṇāt, hṛt-pater antaryāmiṇaḥ | tathā ca virāḍa rūpasyān evam-bhūtatvānnāvatāreṣu gaṇaneti prakaraṇārthaḥ ||35||

 **...**

|| 1.3.36 || 

**sa vā idaṁ viśvam amogha-līlaḥ**

**sṛjaty avaty atti na sajjate’smin |**

**bhūteṣu cāntarhita ātma-tantraḥ**

**ṣāḍ-vargikaṁ jighrati ṣaḍ-guṇeśaḥ ||**

**śrīdhara-svāmī (bhāvārtha-dīpikā) : **tarhi jīvād īśvarasya ko viśeṣaḥ | svātantryem eva viśeṣa ity āha—sa veti | ṣāḍ-vargikam indriya-ṣaḍ-varga-viṣayaṁ jighrati dūrād eva gandhavad gṛhṇāti na tu sajjata ity arthaḥ | kutaḥ ? ṣaḍ-guṇeśaḥ ṣaḍ-indriya-niyantā ||36||

———————————————————————————————————————

**jīva-gosvāmī (krama-sandarbhaḥ) : **atha prākṛtāsaṅga-rahitasyānandaika-līlātvam āha—sa vā iti | ṣaḍbhir aiśvaryādibhir guṇair bhagākhyair īṣṭe yaḥ sa ṣaḍguṇeśaḥ ṣāḍ-vargikaṁ jighrati—teṣu nānā-bhedatvād vargātmakeṣu carati yad bhaktānāṁ bhakti-sukham | yad vā—


    tat te’rhattama namaḥ stuti-karma-pūjāḥ


    karma smṛtiś caraṇayoḥ śravaṇaṁ kathāyām |


    saṁsevayā tvayi vineti ṣaḍ-aṅgayā kiṁ


    bhaktiṁ janaḥ paramahaṁsa-gatau labheta || [bhā.pu. 7.9.50]

iti śrīmat-prahlāda-sammatyā ṣaḍ-aṅga-varga-saṁsevātaḥ sañjātaṁ yat prema-bhakti-sukham, tad eva jighrati—anviṣyāsvādayatīty arthaḥ ||36||

———————————————————————————————————————

**viśvanātha-cakravartī (sārārtha-darśiṇī) : **bhagavatas tv anyāny api tato vailakṣaṇyāni bahūni santi tatra prathamaṁ niraṅkuśam aiśvaryam āha—sa vā iti | ṣāḍvargikam indriya-ṣaḍ-varga-viṣayaṁ jighrati dūrād eva gandhavad gṛhṇāti na tu sajjata ity arthaḥ | kutaḥ ṣaḍguṇeśaḥ ṣaḍ-indirya-niyantā | yad vā, ṣaḍbhir guṇair bhaga-śabda-vācyair aiśvaryādyair īśaḥ | ataḥ ṣaḍ-aiśvarya-vargotthaṁ sukham anubhavati ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhagavato jīvebhyo bhedakaṁ mahaiśvaryam āha—sa iti | idaṁ viśvaṁ sṛjati, avati pālayati, atti saṁharati ca | asminn īdṛśe'pi karmaṇi na sajjate tat-phalaṁ necchati, tarhi tat karma viphalaṁ syāt? nety āha— amogheti | jīvabhogārthatvād iti bhāvaḥ | bhūteṣv antahito'vasthitaḥ | ṣaṇṇāṁ guṇānāṁ tad indriyāṇām īśo niyantā | tad-bhogam āha—ṣāḍvargikaṁ svakīya-ṣaḍaiśvarya-vargotthaṁ sukhaṁ jighraty anubhavati, indriya-ṣaḍ-vargaviṣayaṁ niyamyatayānubhavati, na tatra sajjate ity eke ||36||

 **...**

**|| 1.3.37 || **

**na cāsya kaścin nipuṇena dhātur**

**avaiti jantuḥ kumanīṣa ūtīḥ |**

**nāmāni rūpāṇi mano-vacobhiḥ**

**santanvato naṭa-caryām ivājñaḥ ||**

**śrīdhara-svāmī (bhāvārtha-dīpikā) : **nanu kim īśvarasya sṛṣṭy-ādi-karmabhir viṣaya-bhogair vā tatrāha—na ceti | dhātur jagad-vidhātur īśvarasya ūtīr līlāḥ kumanīṣaḥ kubuddhir nipuṇena tarkādi-kauśalena navaiti na jānāti | manasā rūpāṇi vacasā nāmāni saṁtavantaḥ samyag vistārayataḥ | vacobhir iti bahutvaṁ śruty-abhiprāyeṇa[^39] | manobhiḥ saheti vā ||37||

———————————————————————————————————————

**jīva-gosvāmī (krama-sandarbhaḥ) : **tataś ca na cāsyeti tādṛśa-tal-līlānabhijñānāṁ kumanīṣitve, sa vedeti tādṛśa-tal-līlā-tattvasya bhaktyaikānubhavanīyatve ca saṅgamanīyam | ata eva atheha dhanyāḥ [bhā.pu. 1.3.39] ity ādīni suṣṭhu saṅgatāni syuḥ ||37||

———————————————————————————————————————

**viśvanātha-cakravartī (sārārtha-darśiṇī) : **jñānādy-agamyatvam āha na ceti | nipuṇena jñāna-yogādi-naipuṇyena ūtīr līlāḥ nāmāni rūpāṇi mano-vaco-vṛttibhir nāvaiti mano-vacasor agamyatvād iti bhāvaḥ | kumanīṣa iti jantur iti | yo hi bhakti-hīno jñānī nāma-rūpavad vastu-mātram eva mithyety ācaṣṭe taṁ pratyayam ākṣepaḥ | sambhavataḥ avatīryāvatīrya kṛpayā tāni vistārayataḥ | ajñāne dṛṣṭāntaḥ naṭasya caryāṁ pāṇyādibhir abhinīyamānasya gīta-padārthasya candra-kamalāder nāma-rūpādi-pradarśanāṁ yathā ajño nāvaiti | ato nāsvādaṁ labhate tataś ca rasam amūlakaṁ brūte vijñaḥ satyaṁ tu sakala-sahṛdaya-sākṣikaṁ rasaṁ sākṣād evānubhavatīty arthaḥ ||37||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhakti-hīnasya tarka-kuśalasyāpi na sa gamya ity āha—na ceti | asya dhātur jagat-pālakasya harer utīr līlāḥ kaścij-jantuḥ kumanīyaḥ śuṣka-tarka-niṣṭha-dhīr nipuṇena tat-tarka-kuśalatayā mano-vacobhir nāvaiti | kīdṛśasya? nāmāni rūpāṇi ca jagati saṁtanvato vistārayataḥ | ajño naṭacaryām iva naṭasya caryāṁ karādibhir vidhu-padmādinām arūpa-pradarśanāṁ yathā tad anabhijño nāva iti, tadvat ||37||

**...**

|| 1.3.38 || 

**sa veda dhātuḥ padavīṁ parasya**

**duranta-vīryasya rathāṅga-pāṇeḥ |**

**yo’māyayā santatayānuvṛttyā**

**bhajeta tat-pāda-saroja-gandham ||**

**śrīdhara-svāmī (bhāvārtha-dīpikā) : **bhaktas[^40] tu kathaṁcij jānātīty āha—**sa veda** iti | **amāyayā** akuṭila-bhāvena | **santatayā** nirantarayā | **anuvṛttyā** ānukūlyena **bhajeta** ||38||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhakti-gamyatvam āha—**sa veda** iti ||38||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhakti-matāṁ tu gamya ity āha—**sa veda** iti | **duranta-vīryasya** ananta-balasya, duḥ syāt kaṣṭa-niṣedhayoḥ iti viśvaḥ | **amāyayā** kaitava-śūnyayā **anuvṛttyā** bhaktyā | **santatayā** anavacchinnayā ||38||

 **...**

|| 1.3.39 || 

**atheha dhanyā bhagavanta itthaṁ**

**yad vāsudeve’khila-loka-nāthe |**

**kurvanti sarvātmakam ātma-bhāvaṁ**

**na yatra bhūyaḥ parivarta ugraḥ ||**

**śrīdhara-svāmī (bhāvārtha-dīpikā) : **bhakti-mārge pravṛttān ṛṣīn abhinandati—atheti | yato bhakta eva bhagavat-tattvaṁ jānāti | athāto bhagavantaḥ sarva-jñā bhavanto dhanyāḥ kṛtārthāḥ | kutaḥ ? yad yasmād itthaṁ praśnair vāsudeve ātma-bhāvaṁ mano-vṛttiṁ kurvanti | sarvātmakam aikāntikam | yatra yasmin bhāve sati bhūyaḥ ugro[^41] garbha-vāsādi-duḥkha-rūpaḥ parivarto janma-maraṇādy-āvarto na bhavati ||39||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhakti-vihīnā vayam evākṣepa-viṣayībhūtā bhavāmeti viṣīdataḥ śaunakādīn āha—atheheti | bhagavantaḥ sarvajñāḥ vetti vidyām avidyāṁ ca sa vācyo bhagavān iti vaiṣṇava-nirukteḥ sarvātmakam aikāntikam ātmano manaso bhāvaṁ yatra sati parivarto janma-maraṇādy-āvartaḥ ||39||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yathā mūyam iti dṛṣṭānta-bhāvenāha—atheti | bhagavantaḥ sarvajñāḥ bhavantaḥ sarvātmakam aikāntikam ātmano manaso bhāvaṁ vṛttiṁ yatra bhāve sati ugraḥ parivarto janma-mṛtyu-rūpo bhūyo na bhavet ||39||

 **...**

|| 1.3.40 || 

**idaṁ bhāgavataṁ nāma purāṇaṁ brahma-sammitam |**

**uttama-śloka-caritaṁ cakāra bhagavān ṛṣiḥ |**

**niḥśreyasāya lokasya dhanyaṁ svasty-ayanaṁ mahat ||**

**śrīdhara-svāmī (bhāvārtha-dīpikā) : **sūta kim etac chāstram apūrvaṁ kathayasi tatrāha | brahma-saṁmitaṁ sarva-veda-tulyam | uttama-ślokasya caritaṁ yasmiṁs tat | ṛṣir vyāsaḥ ||40||

———————————————————————————————————————

**jīva-gosvāmī (krama-sandarbhaḥ) : **tal-līlā-mayatvād evāsya purāṇasya sarva-śāstra-sāratvam āha—idam iti sārdhakam | brahma-sammitam iti | narākṛti-para-brahmaṇā śrī-kṛṣṇena tulyam iti vā | kṛṣṇe svadhāmopagate [bhā.pu. 1.3.43] ity-ādi-vakṣyamāṇatvāt | dhanyaṁ sarva-puruṣārthāvaham | ata eva svastyayanaṁ sarva-maṅgalāvahaṁ mahat sarvataḥ śreṣṭhaṁ ca ||40||

———————————————————————————————————————

**viśvanātha-cakravartī (sārārtha-darśiṇī) : **sūta kim idam apūrvam aśruta-caraṁ śāstraṁ kathayasīti tatrāha udam iti | brahma śrī-kṛṣṇas tulyām | ṛṣir vyāsaḥ ||40||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **aho! sūta kim idam atimanojñam aśratacaraṁ śāstraṁ kathayasi? tatrāha—idam iti | brahma-sammitaṁ kṛṣṇa-tulyam | eta svarūpaṁ ca gāruḍe—


        artho'yaṁ brahma-sūtrāṇāṁ bhāratārtha-vinirṇayaḥ | 


        gāyatrī-bhāṣya-rūpo'sau vedārtha-paribṛṁhitaḥ || 


        purāṇānāṁ sāma-rūpaḥ sākṣād-bhagavatoditaḥ | 


        dvādaśa-skandha-yukto'yaṁ śata-viccheda-saṁyutaḥ || 


        granthe'ṣṭādaśa-sahasraḥ śrīmad-bhāgavatābhidhaḥ || 

iti mātsye [53.20, 22-23] ca—


        yatrādhikṛtya gāyatrīṁ varṇyate dharma-vistaraḥ | 


        vṛtrāsura-vadhopetaṁ tad-bhāgavatamiṣyate | 


        likhitvā tac ca yo dadyād-dhemasiṁha-samanvitam | 


        prauṣṭha-padyāṁ paurṇamāsyāṁ sa yāti paramāṁ gatim || 


        aṣṭādaśa sahasrāṇi purāṇaṁ tat prakīrtitam || 

iti, skānde ca—


        granthe 'ṣṭādaśa-sāhasro dvādaśa-skandha-sanmitaḥ | 


        hayagrīva-brahma-vidyā yatra vṛtravadhas tathā || 


        gāyatryā ca samārambhas tad vai bhāgavataṁ viduḥ || 

iti, padme ca—


        ambarīṣa-śuka-proktaṁ nityaṁ bhāgavataṁ śṛṇu | 


        paṭhasva svam ukhenaiva yad īcchasi bhavakṣayam iti |

evam anyatra bahu draṣṭavyam | cakāra prakaṭayāmāsa samuddhratam ity ukteḥ | ṛṣiḥ pārāśaryaḥ  dhanyam akiñcana bhakta-vaśakartṛ, dhana-gaṇaṁ labdha iti [pā. 4.4.84] sūtrāt ||40||

 **...**

|| 1.3.41 || 

**tad idaṁ grāhayām āsasutam ātmavatāṁ varam |**

**sarva-vedetihāsānāṁ sāraṁ sāraṁ samuddhṛtam ||**

**śrīdhara-svāmī (bhāvārtha-dīpikā) : **tat-saṁpradāya-pravṛttim āha—tad idam iti | sutaṁ śukam ||41|

———————————————————————————————————————

**jīva-gosvāmī (krama-sandarbhaḥ) : **tad idaṁ tal-līlā-mayaṁ mahā-purāṇaṁ brahmānubhavi-guruṇā śrī-śukenāpy upādeyatvena gṛhītam iti | evaṁ janmāni karmāṇi [bhā.pu. 1.3.35] ity asyodāharaṇatvenāha—tad idam iti | vakṣyate ca—pariṇiṣṭhito’pi nairguṇye [bhā.pu. 2.1.9] ity-ādi | hitvā sva-śiṣyān pailādīn [bhā.pu. 9.22.22] ity-ādi ca | tasmāj janma-karma-līlāmayenānena—duḥkha-grāmād vimucyate [bhā.pu. 1.3.29] ity etāvan-mātraṁ kiṁ vaktavyam ? kintu tad-vidhānām api parama-puruṣārtha iti bhāvaḥ | ata evāha—sarva-vedeti | sarva-vedetihāsānāṁ samuddhṛto yaḥ sāras tad-rūpam iti ||41||

———————————————————————————————————————

**viśvanātha-cakravartī (sārārtha-darśiṇī) : **dadhi-mathanād udbhūtaṁ navanītam iva yad vedādīnāṁ sāraṁ sāraṁ vastu tad evedaṁ śrī-bhāgavatākhyaṁ snehena sutaṁ śukaṁ grāhayāmāsa | vedādi-dadhi-mathana-śramaṁ ca saphalīcakāreti bhāvaḥ | ātmavatāṁ varam iti tādṛśo’pi sutaḥ svādādhikyenaivedaṁ lobhād gṛhṇāti smeti bhāvaḥ ||41||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tad iti—idaṁ sarvasāraṁ navanītam ivoddhṛtaṁ sutaṁ grāhayāmāsety uddharaṇa-śramaṁ saphalaṁ vyadhād iti bhāvaḥ | ātmavatāṁ varam iti svātmānubhavānandād apy atisvādutvāt-tenātilobhādidaṁ parigṛhītam iti sūcyate ||41||

 **...**

|| 1.3.42 || 

**sa tu saṁśrāvayām āsamahārājaṁ parīkṣitam |**

**prāyopaviṣṭaṁ gaṅgāyāṁ parītaṁ paramarṣibhiḥ ||**

**śrīdhara-svāmī (bhāvārtha-dīpikā)**, **jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **prāyopaviṣṭaṁ prāyo mṛtyu-paryantānaśanaṁ tat vyāpya kṛtopaveśaṁ godohanam āste itivat | prāyo maraṇānaśane mṛtyau bāhulyayor iti medinī ||42||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sa tu tatsutaḥ śrī-śukaḥ, prāyeṇa mṛtyu-paryantānāśakenopaviṣṭam iti paramavai rāgyoktyā kathā-śravaṇa-pātratvaṁ, prāyo maraṇānaśane mṛtyau bāhulya-tulyayoḥ iti medinī ||42||

 **...**

|| 1.3.43 || 

**kṛṣṇe sva-dhāmopagate dharma-jñānādibhiḥ saha |**

**kalau naṣṭa-dṛśām eṣa purāṇārko’dhunoditaḥ ||**

**madhvācāryaḥ (bhāgavata-tātparyam) :**dharmaḥ kaṁ śaraṇaṁ gata [bhā.pu. 1.1.23] ity asya tam eva vyāsa-rūpaṇam iti parihāra ucyate | idaṁ bhāgavatam ity-ādinā ||43||

———————————————————————————————————————

**śrīdhara-svāmī (bhāvārtha-dīpikā) : **prāyeṇa mṛtyur paryantānāśakenopaviṣṭam iti parama-vairāgyoktiḥ | he viprāḥ ! viprarṣeḥ sakāśāt ||43||

———————————————————————————————————————

**jīva-gosvāmī (śrī-kṛṣṇa-sandarbhaḥ, 79) :** tathā śrī-kṛṣṇa-pratinidhi-rūpatvād asya mahā-purāṇasya śrī-kṛṣṇa eva mukhyo’bhidheya ity apy āha—kṛṣṇa iti | spaṣṭam ||43||

———————————————————————————————————————

**jīva-gosvāmī (krama-sandarbhaḥ) : **tad idaṁ purāṇam, na tu śāstrāntara-tulyam, kintu śrī-kṛṣṇa-pratinidhi-rūpam evety āha—kṛṣṇa iti | **svasya** kṛṣṇa-rūpasya **dhāma** nitya-līlā-sthānam **upagate** sati **śrī-kṛṣṇe** | tatra ca dharmaḥ projjhita-kaitavo’tra [bhā.pu. 1.1.2], naiṣkarmayam apy acyuta-bhāva-varjitaṁ [bhā.pu. 1.5.12] iti cānusṛtya parama-prakṛṣṭatayāvagate | bhagavad-dharma-bhagavaj-jñānādibhir api saha sva-dhāmopagate sati, **kalau naṣṭa-dṛśāṁ** tādṛśa-dharma-jñāna-viveka-rahitānāṁ kṛte tad idaṁ **purāṇam evārkaḥ**, na tu śāstrāntaravad dīpa-sthānīyaṁ yat, tathāvidho’yaṁ purāṇārka **uditaḥ**, tādṛśa-dharma-jñāna-prakāśanāt tat-pratinidhi-rūpeṇāvirbabhūva | arkavat tat-preritatayaiveti bhāvaḥ ||43||

———————————————————————————————————————

**viśvanātha-cakravartī (sārārtha-darśiṇī) : **kiṁ bahunā ? yad yuṣmābhiḥ pṛṣṭaṁ dharmaḥ kaṁ śaraṇaṁ gataḥ [bhā.pu. 1.1.23] iti tad idam eva buddhasvety āha—kṛṣṇe iti | sva-dhāmno dvārakātaḥ sakāśāt upa samīpaṁ prabhāsaṁ gate dharma-jñānādibhiḥ ṣaḍbhir aiśvaryaiḥ saha tatrāntardadhāne satīty arthaḥ | tal-līlāyā bhakta-kṣobha-kāritvāt spaṣṭatayānuktiḥ | naṣṭa-dṛśāṁ lupta-jñānānāṁ janānāṁ tatra dṛk-padena tatra caika-deśānte dṛṣṭiḥ praṇaṣṭā tamasi praviṣṭeti prayuktena kṛṣṇasya ṣuryatvam | mathurāyā udaya-śailatvam | prabhāsasya astācalatvam | śiṣṭānāṁ cakravāktvam | duṣṭānāṁ nīhāratvam | pāpānāṁ tamastvam | bhaktānāṁ kamala-vanatvaṁ ca bodhitam | atas tṛtīye kṛṣṇa-dyūmani nimloce [bhā.pu. 3.2.7] iti sūryatayā spaṣṭoktiḥ | eṣa purāṇārka iti kṛṣṇa-sūryo’stamite sati purāṇa-sūryo’yam udita iti sūryasya pratimūrtiḥ sūrya eva bhaved iti bhāvaḥ ||43||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **purāṇaṁ brahma-sammitam ity uktaṁ sphuṭayan dharmaḥ kaṁ śaraṇaṁ gataḥ [bhā.pu. 1.1.23] ity asyottaram āha—**kṛṣṇa **iti | kṛṣṇa-dyumaṇi-nimloce [bhā.pu. 3.2.7] iti vakṣyamāṇāt kṛṣṇa-sūrye sva-dhāmopagate, nityaṁ sannihitas tatra bhagavān [bhā.pu. 11.31.24] iti ca vakṣyamāṇāj-janāgocaraṁ dvārvatyāḥ prakāśāntaraṁ prāpte dharma-jñānādibhir aiśvaryaiḥ saha tatraivāntārhite sati naṣṭa-dṛśāṁ vilupta-jñānānāṁ prāṇināṁ jñānāya purāṇārka eṣa udita iti tat samam etat ||43||

 **...**

|| 1.3.44 || 

**tatra kīrtayato viprā viprarṣer bhūri-tejasaḥ |**

**ahaṁ cādhyagamaṁ tatra niviṣṭas tad-anugrahāt |**

**so’haṁ vaḥ śrāvayiṣyāmi yathādhītaṁ yathā-mati ||**

**śrīdhara-svāmī (bhāvārtha-dīpikā) : **adhyagamaṁ jñātavān asmi | tatra kīrtayatas tatra niviṣṭa iti cānvaya-bhedāt tatra-padāvṛttir adoṣaḥ | yathādhītaṁ natu sva-mati-vilasitam | tatrāpi yathāmati svamaty-anusāreṇa | saṅkṣepataḥ kathitaṁ vistarataḥ śrāvayiṣyāmi ||44||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tatra sabhāyāṁ kīrtayato viprarṣeḥ śukadevāt sakāśāt adhyāgamam idaṁ śāstram adhigatavān asmi tasyānugraham avāpya tatra sabhaika-deśe niviṣṭa etāṁ vakṣaty asau sūta iti dvādaśokteḥ | yathādhītaṁ na tu sva-kapola-kalpitaṁ tatrāpi yathā-mati sva-buddhyā yāvad avadhṛtaṁ tāvad eva sarvam artha-jātaṁ tu sa eva śukadevo vedeti bhāvaḥ ||44||


    iti sārārtha-darśinyāṁ harṣiṇyāṁ bhakta-cetasām |


    tṛtīyaḥ prathame’dhyāyaḥ saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tatra sadasi śrī-bhāgavataṁ kīrtayato viprarṣeḥ śrīśukāt, bhūritejasaḥ hṛd-vibhāta-kṛṣṇoc-chalita-dīpti-puñjāt tejo dīptau prabhāve ca iti medinī | tatra sadasi tat-prānte tad anugrahān-niviṣṭaḥ etāṁ vakṣyatyasau sūta [bhā.pu. 12.4.43] iti vakṣyati | yathādhītaṁ na tu svakapola-kalpitaṁ, yathāmatīti saṅkṣepāt kathitaṁ-vistīrya śrāvayaiṣyāmi | tatra kīrtayas tatra niviṣṭa ity anvaya-bhedān na doṣaḥ ||44||

iti śrī-vaiṣṇavānandinyāṁ  prathama-skandha-ṭippanyāṁ tṛtīyo'dhyāyaḥ ||3||

**...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ prathama-skandhe

naimiṣīyopākhyāne janma-guhyaṁ nāma

tṛtīyo’dhyāyaḥ |

||1.3||

**...**

(1.4)


## atha caturtho’dhyāyaḥ 


### maharṣervyāsasyāparitoṣaḥ, tad-āśrame devarṣi-nāradasyāgamanaṁ ca |

|| 1.4.1 || 

**vyāsa uvāca—**

**iti bruvāṇaṁ saṁstūya munīnāṁ dīrgha-satriṇām |**

**vṛddhaḥ kula-patiḥ sūtaṁ bahvṛcaḥ śaunako’bravīt ||**

**śrīdhara-svāmī (bhāvārtha-dīpikā) :**

turye bhāgavatārambha-kāraṇatvena varṇyate |

vyāsasyāparitoṣas tu tapaḥ-pravacanādibhiḥ ||

ity evaṁ prasannatayā śrāvayiṣyām iti bruvānam | munīnāṁ bahūnāṁ mahdye ekena vaktavye yo vṛddho vṛddheṣv api bahuṣu yaḥ kula-patir gaṇa-mukhyas teṣv api bahuṣu yo bahv-rcaḥ ṛg-vedī tena vaktavyam | ata evaṁ-bhūtatvāc chaunako’bravīt ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

turye‘sya śāstra-varyasya vaktuḥ śrotuś ca sarvataḥ |

śraiṣṭhyaṁ vyāsa-prasādaś ca kathyate yad vinaiva hi ||

vṛddhau vayasā kula-patir iti kulena ca bahvṛca iti vedābhyāsotthena jñānena ceti śaunaka eva praśna-kartṛtvena tair vyavasthāpita iti bhāvaḥ ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :** 

caturthe tv asya śāstrasya vaktṛ-śrotror variṣṭhatā | \
vyāsasya hṛd-vitāpaś ca yad-vineti prakīrtyate ||

 \
ity evaṁ prasannatayā vaḥ śrāvayiṣyāmīti bruvāṇaṁ sūtaṁ | munīnāṁ madhye ekena vaktavye yo vṛddhaḥ, vṛddheṣv api yaḥ kulapatiḥ, kulapatiṣv api yo bahvṛcaḥ ṛgvedī tena vaktavyam | īdṛśatvāc-chaunako'vravīt ||1||

 **...**

|| 1.4.2 || 

**śaunaka uvāca—**

**sūta sūta mahā-bhāga vada no vadatāṁ vara |**

**kathāṁ bhāgavatīṁ puṇyāṁ yad āha bhagavā‘ chukaḥ ||**

**śrīdhara-svāmī (bhāvārtha-dīpikā) : **yat yāṁ kathām āha ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sūta sūteti harṣeṇa dviruktiṁ yat yām ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sūta sūtyety ādarādvīpsā | yad-yām ||2||

 **...**

|| 1.4.3 || 

**kasmin yuge pravṛtteyaṁ sthāne vā kena hetunā |**

**kutaḥ sañcoditaḥ kṛṣṇaḥ kṛtavān saṁhitāṁ muniḥ ||**

**śrīdhara-svāmī (bhāvārtha-dīpikā) : **kasmin vā sthāne | kena hetuneti mahā-bhāratādi-dharma-śāstrāṇi kṛtavataḥ punar etat-saṁhitā-karaṇe kiṁ kāraṇam ity arthaḥ | kuta iti sārvavibhaktikastasiḥ | kena pravartita ity arthaḥ | kṛṣṇo vyāsaḥ ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kuta iti sārva-vibhaktikas tasiḥ kenety arthaḥ kṛṣṇo vyāsaḥ ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kutaḥ kena, sārva-vibhaktikas tasiḥ | kṛṣṇo vyāsaḥ ||3||

 **...**

|| 1.4.4 ||

**tasya putro mahā-yogī sama-dṛṅ nirvikalpakaḥ |**

**ekānta-matir unnidro gūḍho mūḍha iveyate ||**

**madhvācāryaḥ (bhāgavata-tātparyam) : **śrī-kṛṣṇārpaṇam astu | nirvikalpakaḥ | madīyaṁ tvadīyam iti bhedam apahāya sarvam īśvarādhīnam iti sthitaḥ | 


    māyām īśvara-rūpeṣu sarvatra tad-adhīnatām |


    paśyati jñāna-sampattyā vinidro yaḥ sa yogavit || iti brāhme ||4||

———————————————————————————————————————

**śrīdhara-svāmī (bhāvārtha-dīpikā) : **yad uktaṁ sa tu saṁśrāvayām āseti [1.3.42] tac-chukasya vyākhyānādikaṁ kathaṁ ghaṭitam iti praṣṭuṁ tasyāsaṅgodāsīnatām āha dvābhyām—tasyeti | **sama-dṛk** samaṁ brahma paśyati | ato **nirvikalpakaḥ,** svārthe kaḥ, nirasta-bhedaḥ | kiṁ ca, **ekasminn** eva **antaḥ** samāptir yasyās tathābhūtā **matir** yasya saḥ | yata **unnidro** māyā-śayanād udbuddhaḥ, yā niśā sarva-bhūtānāṁ tasyāṁ jāgarti saṁyamī [gītā. 2.69] iti smṛteḥ | ata eva **gūḍho**’prakaṭaḥ | **mūḍha iva pratīyate** ||4 ||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : nirvikalpakaḥ** nirbheda-jñānavān **ekasminn** eva **antaḥ** samāptir yasyāḥ sā **matir** yasya saḥ | **nidrā** avidyā, tasyāḥ sakāśād **udgataḥ** | yā niśā sarva-bhūtānāṁ tasyāṁ jāgarti saṁyamī [gītā. 2.69] iti smṛteḥ | **īyate** pratīyate ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sa tu saṁśrāvayāmāsa mahā-rājaṁ parīkṣitam [bhā.pu. 1.3.42] ity uktaṁ, tat kathaṁ ghaṭitam iti praṣṭuṁ śukasyāsaṅgatvam āha—tasyeti | mahā-yogī samādhi-niṣṭhaḥ, samadṛk loṣṭrāśmakāñcaneṣu tulya-dṛṣṭiḥ, nirvikalpaka idaṁ madīyam etad anyadīyam iti dhīśūnyaḥ | ekasminn ātmanyantaḥ samāptir yasyās tādṛśī matir yasya, udagatā nidrā yasmāt sa naṣṭāvidya ity arthaḥ | gūḍho'lakṣya-liṅgaḥ, īyate pratīyate ||4||

 **...**

|| 1.4.5 || 

**dṛṣṭvānuyāntam ṛṣim ātmajam apy anagnaṁ**

**devyo hriyā paridadhur na sutasya citram |**

**tad vīkṣya pṛcchati munau jagadus tavāsti**

**strī-pum-bhidā na tu sutasya vivikta-dṛṣṭeḥ ||**

**śrīdhara-svāmī (bhāvārtha-dīpikā) : **nirvikalpakatvaṁ prapañcayati —dṛṣṭveti | **ātmajaṁ** śukaṁ pravrajantam anugacchantam ṛṣiṁ vyāsam **anagnam api dṛṣṭvā** jale krīḍantyo **devyo**’psaraso **hriyā** lajjayā **paridadhur** vastra-paridhānaṁ kṛtavatyaḥ | anagnam apīty anenārthāt tat-suto nagna ity uktam | nagnasya purato gacchataḥ sutasya tu hriyā na paridadhuḥ | **tac** citraṁ **vīkṣya** | iyaṁ **strī** ayaṁ **pumān** iti **bhidā** bhedas tavāsti | **viviktā** pūtā **dṛṣṭir** yasya ||5||

———————————————————————————————————————

**jīva-gosvāmī (krama-sandarbhaḥ) : **dṛṣṭvety ādau apy anagnatvasyāpi paridhāne hetutvaṁ, tena maryādāvattvasya lakṣitatvān nikaṭāgamana-dṛṣṭi-kṣepādy-asambhāvanayā tāsāṁ yuktam | sute tu nagnatvasya tad-vaiparītyenāparidhāne hetutvaṁ yuktam iti yadyapi syāt, tathāpi yan mad-darśane paridadhur, na tu tad-darśane, tac **citram** | tasmād amuṁ na dadṛśur iti niścityāpy utkaṇṭhayā kathañcid dadṛśur eveti sambhāvya, tāsām apalāpa-khaṇḍanārthaṁ darśanam eva bhaṅgyā niścitya pṛcchati satīty arthaḥ ||5||

———————————————————————————————————————

**viśvanātha-cakravartī (sārārtha-darśiṇī) : **nirvikalpakatvaṁ pramāṇayati dṛṣṭveti | ātmajaṁ śukaṁ pravrajya yāntam anujātam ṛṣiṁ vyāsam anagnam api dṛṣṭvā devyo jala-krīḍanata utthitā lajjayā paridadhuḥ sva-sva-vastrāṇīty arthaḥ, na tu sutasya śukasya darśane | tac **citram** | “aho ! yuvānaṁ tatrāpi nagnaṁ sarvatra spaṣṭaṁ vilokayantaṁ mat-putraṁ vīkṣya etā na lajjitāḥ ! māṁ tu vṛddhaṁ sa-vasanam ito yuvatayaḥ khelantīti tad-diśi dṛśam apy adadānaṁ vilokya lajjante sma | tad imā eva ārjavena kāraṇaṁ pṛcchāmi” iti munau pṛcchati sati jagaduḥ, “iyaṁ strī ayaṁ pumān iti tava stī-puṁ-bhidā asti, na tu tava sutasya |” 

nanu katham etaj jātam ? tatrāhuḥ—**viviktā** pūtā **dṛṣṭir** yasya tasyeti vayaṁ yuvati-janāḥ kalābhijñāḥ strī-puṁsayor nayana-darśanenaiva tad-antas-tattvaṁ sarvaṁ jñātuṁ prabhavāma iti bhāvaḥ ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pravrajantam ātmajaṁ śukam anuyātamṛṣiṁ vyāsamanagnam api dṛṣṭvāntasi krīḍantyo devyo hriyā vāsāṁsi paridadhuḥ, anagnam ity ukteḥ sutasya nagnatvaṁ prāptaṁ, sutasya hriyā na paridadhur iti citraṁ vīkṣya nagnasya yūnaḥ paśyataś ca darśanān na hīḥ, tad-vilakṣaṇasya darśanāt kathaṁ seti munau vyāse pṛcchati sati tā jagaduḥ—tavāstīty-ādi | taruṇyo hi puṁdṛṣṭi-parīkṣikā bhavantīti tav eśvaratvad vyathitasya strī-puṁbhidāsti | sutasya tu na yato vivikta-dṛṣṭeḥ, vivikte dehādi-bhinne svātmani dṛṣṭir yasyeti mahā-yogitvaṁ sphuṭam | na ca vyāsasya śukād apakarṣaḥ tasyeśvaratvena nitya-siddhotkarṣatvāt ||5||

 **...**

|| 1.4.6 || 

**katham ālakṣitaḥ pauraiḥ samprāptaḥ kuru-jāṅgalān |**

**unmatta-mūka-jaḍavad vicaran gaja-sāhvaye ||**

**śrīdhara-svāmī (bhāvārtha-dīpikā) : **evaṁ-bhūto’sau katham ālakṣito jñātaḥ | **kuravo jāṅgalāś** ca deśa-viśeṣās tān **saṁprāptaḥ** prathamaṁ, tato **gajasāhvayevicaran** | gajena sahita āhvayo nāma yasya tasmin hastināpure | hastī nāma rājā tena nirmitatvāt ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : kuru-jāṅgalān** deśa-viśeṣān **gajena** saha **āhvayo** nāma yasya, tasmin hastināpure **vicaran** ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **katham iti—paurair iti taiḥ kiṁ so'nveṣita iti praṣṭur bhāvaḥ | kurujāṅgalān deśa-bhedān prathamaṁ gaja-sāhvayo gajena sahāhvayo nāma yasya tasmin hastināpure vicaran, hastī nāma rājā-bhūttena hi tat puraṁ nirmitam ||6||

 **...**

|| 1.4.7 || 

**kathaṁ vā pāṇḍaveyasya rājarṣer muninā saha |**

**saṁvādaḥ samabhūt tāta yatraiṣā sātvatī śrutiḥ ||**

**śrīdhara-svāmī (bhāvārtha-dīpikā) : **evaṁ-bhūtena **muninā saha** | **yatra** saṁvāde **eṣā sātvatī** bhāgavatī **śrutiḥ** saṁhitā ||7||

———————————————————————————————————————

**jīva-gosvāmī (krama-sandarbhaḥ) : **śrutir veda-sāraḥ ||7||

———————————————————————————————————————

**viśvanātha-cakravartī (sārārtha-darśiṇī) :** pāṇḍaveyasya parīkṣitaḥ, muninā śukena, śrutiḥ saṁhitā ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pāṇḍaveyasya parīkṣitaḥ, sātvatī bhāgavatī śrutiḥ saṁhitā ||7||

 **...**

|| 1.4.8 || 

**sa go-dohana-mātraṁ hi gṛheṣu gṛha-medhinām |**

**avekṣate mahā-bhāgas tīrthī-kurvaṁs tad āśramam ||**

**śrīdhara-svāmī (bhāvārtha-dīpikā) : **etad vyākhyānaṁ bahu-kālāvasthānāpekṣam, tasya tv ekatrāvasthānaṁ durlabham ity āha—sa iti | **go-dohana-mātraṁ** kālaṁ **pratīkṣate**, tad api na bhikṣārtham, kiṁ tu teṣām  **āśramaṁ** gṛhaṁ **tīrthī-kurvan** pavitrī-kurvaṁs tasmād evaṁ-bhūto’tra vaktety āścaryam ||8||

———————————————————————————————————————

**jīva-gosvāmī (krama-sandarbhaḥ) : avekṣate** prārabdhābhāsena, na tu atrāpy āveśeneti jñeyam | strī-puṁ-bhidā jñānasyāpy abhāvāt | ata eva **tīrthīkurvann** iti svabhāvata eva ||8||

———————————————————————————————————————

**viśvanātha-cakravartī (sārārtha-darśiṇī) : **śukasya tena saha bahu-kālāvasthitir etad-vyākhyānurodhenaiva sambhaven nānyathety āha—**sa go-dohana-mātraṁ** kālaṁ bhikṣā-miṣeṇa **pratīkṣate,** vastutas tu teṣām  **āśrayaṁ tīrthīkurvan**, tatratya-jīva-mātrebhyo’pi sad-gatiṁ pradātum iti bhāvaḥ ||8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **parīkṣitā sādhaṁ śukasya cirasthitiḥ śrī-bhāgavata-vyākhyānurodhād eva, nānyathety āha—sa śukaḥ | go-dohana-mātraṁ kālam avekṣate, tad api na bhikṣārthaṁ kintu teṣām  āśramaṁ gṛhaṁ tīrthī-kurvan tad āśramasthān sarvān pāvayann iti vaktur variṣṭhatvam ||8||

 **...**

|| 1.4.9 || 

**abhimanyu-sutaṁ sūta prāhur bhāgavatottamam |**

**tasya janma mahāścaryaṁ karmāṇi ca gṛṇīhi naḥ ||**

**śrīdhara-svāmī (bhāvārtha-dīpikā) : **śrotus tu caritam atīvāścaryam ataḥ kathayety āha—abhimanyu-sutam iti pañcabhiḥ | **gṛṇīhi** kathaya ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** gṛṇīhi kathaya ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **śrotuś ca tad āha—abhīti pañcabhiḥ, gṛṇīhi varṇaya ||9||

 **...**

|| 1.4.10 || 

**sa samrāṭ kasya vā hetoḥ pāṇḍūnāṁ māna-vardhanaḥ |**

**prāyopaviṣṭo gaṅgāyām anādṛtyādhirāṭ-śriyam ||**

**śrīdhara-svāmī (bhāvārtha-dīpikā) : samrāṭ** cakravartī | **vā** iti vitarke | **kasya vā hetoḥ** ? kasmāt kāraṇāt ? **adhirāṭ-śriyam** adhirājānāṁ śriyaṁ saṁpadam **anādṛtya** ||10||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **adhikṛtya rājantīty **adhirājo** yudhiṣṭhirādyāḥ, teṣām  api **śriyaṁ** prāptām **anādṛtya** ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **samrāṭ sarva-bhūmer īśvaraḥ, adhikṛtya rājantīty adhirājo yudhiṣṭhirādayaḥ teṣām  api śriyaṁ sampadaṁ prāptām anādṛtya hitvā ||10||

 **...**

|| 1.4.11 || 

**namanti yat-pāda-niketam ātmanaḥ**

**śivāya hānīya dhanāni śatravaḥ |**

**kathaṁ sa vīraḥ śriyam aṅga dustyajāṁ**

**yuvaiṣatotsraṣṭum aho sahāsubhiḥ ||**

**śrīdhara-svāmī (bhāvārtha-dīpikā) : yasya pāda-niketaṁ** caraṇa-pīṭham | **ha** sphuṭam | dhanāny **ānīyaśatravonamanti** | **aṅga** he sūta | **yuvā** taruṇa **eva** eṣata aicchat | atrārṣam ātmanepadam | asubhiḥ prāṇaiḥ saha ||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : pāda-niketaṁ** pāda-pīṭhaṁ, **ha** sphuṭaṁ, **yuvā** na tu vṛddhaḥ, **aiṣata** aicchat, **asubhiḥ** prāṇair api **saha** ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pāda-niketaṁ caraṇa-pīṭhaṁ, ha sphuṭaṁ, dhanānyānīya dattvā, yuvā na tu vṛddhaḥ, aiṣata aicchat, asubhiḥ prāṇaiś ca saha ||11||

 **...**

|| 1.4.12 || 

**śivāya lokasya bhavāya bhūtaye**

**ya uttama-śloka-parāyaṇā janāḥ |**

**jīvanti nātmārtham asau parāśrayaṁ**

**mumoca nirvidya kutaḥ kalevaram ||**

**śrīdhara-svāmī (bhāvārtha-dīpikā) : **viraktasya kiṁ dhanādibhir iti cet tatrāha—śivāyeti | **lokasya śivāya bhavāya** samṛddhyai **bhūtaye** aiśvaryāya ca te **jīvanti,** na tv ātmārtham | evaṁ saty **asau** rājā **nirvidya** virajyāpi pareṣām āśrayaṁ **kalevaraṅkuto** hetor **mumoca** | na hi paropajīvanaṁ svayaṁ tyaktum ucitam ity arthaḥ ||12||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : lokasya śivāya** maṅgalāya, tad eva dvidhā-bhūtaṁ vivṛṇoti | **bhavāya** bhavaḥ saṁsāras tan nivṛttyai maśakāya dhūma itivat | yad vā, bhavaṁ saṁhartuṁ kriyārthopapadasyety ādinā caturthī | **bhūtaye** sampattyai **parāśrayaṁ** pareṣām upakāri | na hi paropajīvyaṁ vastu **nirvidyāpi** tyaktum ucitam iti bhāvaḥ ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu viraktasya dhanādibhiḥ kiṁ? tatrāha—śivāya maṅgalāya | dvidhā-bhūtaṁ tad-vivṛṇoti—bhavāya jñāna-bhakti-samṛddhaye, bhūtaye aiśvaryāya ca, parāśrayaṁ paropakāri kalevaraṁ, na hy etādṛg vastu nirvidyāpi moktuṁ yuktam iti bhāvaḥ ||12||

 **...**

|| 1.4.13 || 

**tat sarvaṁ naḥ samācakṣva pṛṣṭo yad iha kiñcana |**

**manye tvāṁ viṣaye vācāṁ snātam anyatra chāndasāt ||**

**śrīdhara-svāmī (bhāvārtha-dīpikā) : yat kiṁcana pṛṣṭo**’si **tat sarvaṁ no**’smabhyaṁ **samācakṣva** | **yad** yasmād **vācāṁ viṣaye** girāṁ gocare’rthe **snātaṁ** pāraṅgataṁ **tvāṁ manye** | **chandasād anyatra** vaidika-vyatirekeṇa | atrāvarṇikatvāt ||13||

———————————————————————————————————————

**jīva-gosvāmī (krama-sandarbhaḥ) : chāndasām** iti veda-purāṇayoḥ brāhmaṇa-parivrājaka-nyāyavad bhedābheda-vyavasthayoktam | mādhyandina-śrutau ca veda-purāṇetihāsānām apauruṣeyatvenābheda-nirdeśaḥ kṛtaḥ | yathā—evaṁ vā are’sya mahato bhūtasya niḥśvasitam etad yad ṛg-vedo yajur vedaḥ sāma-vedo’tharvāṅgirasa itihāsaḥ purāṇaṁ vidyā upaniṣadaḥ [bṛ.ā.u. 2.4.10] ity-ādinā | brahma-yajñādhyāyane’pi viniyogo dṛśyate’mīṣāṁ—yad brāhmaṇānītihāsa-purāṇāni ity anena ca praṇavādi-mayaṁ chandaḥ suparṇaṁ yad vākyam atrāsti, tatrāpi tasyādhikāritvaṁ darśitam | kintv atra kaścid uccāro bhedako gamyaḥ | yaḥ khalu svara-plutādi-vaiśiṣṭya-mayo vaidikas tad-abhāvāt | na caivaṁ sūtādhikārāt purāṇādīnāṁ nyūnatvam āśaṅkyam | sakala-nigama-vallī-sat-phale śrī-bhagavan-nāmni sarveṣām adhikārāt sarva-yajñādy-adhika-śrī-bhagavad-bhakty-antaravat śrī-bhāgavate tu ātmārāma-śiromaṇeḥ śrī-śukasyāpi sarvasvavad āveśāt ||13||

———————————————————————————————————————

**viśvanātha-cakravartī (sārārtha-darśiṇī) : snātaṁ** pāragaṁ vaktum atisamartham ity arthaḥ | **chāndasād** vaidikād vākyād anyatra tatrānadhikārād ity arthaḥ | na caivaṁ sūtādhikārād vedebhyo’sya śāstrasya nyūnatvam āśaṅkyaṁ sakala-nigama-vallī-sat-phale bhagavan-nāmni sarveṣām adhikārāt | nigama-kalpa-taroḥ phalam [1.1.3] iti, akhila-śruti-sāram [2.1.5] ity atraivokteḥ ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tad iti—vācāṁ viṣaye gocare'rthe tvaṁ snātaṁ pāragaṁ vaktum iti samarthaṁ manye | chāndasād vaidikād-vākyād anyatreti tatrānadhikārād ity arthaḥ | nanv asyāpi śāstrasya vedaika-bhāgatvāt katham etad-vaktṛtvaṁ sūtasyeti cet? ucyate—agnyādhanāṅge vedam antre ratha-kārasyevetihāsa-purāṇa-bhāge vede'pi sūtasyādhikāro'stīti nigama [bha.pu. 1.1.3] iti padye vyākhyātamastīti nāsya nyūnatvaṁ, kintu śraiṣṭhyam eva, sarva-vedetihāsānāṁ sāraṁ sāraṁ samuddhṛtam [bhā.pu. 1.3.41] ity ukteḥ ||13||

 **...**

|| 1.4.14 || 

**sūta uvāca—**

**dvāpare samanuprāpte tṛtīye yuga-paryaye |**

**jātaḥ parāśarād yogī vāsavyāṁ kalayā hareḥ ||**

**madhvācāryaḥ (bhāgavata-tātparyam) :tṛtīye** dvāpara-yuga-paryavasāne prāpte sati ||14||

———————————————————————————————————————

**śrīdhara-svāmī (bhāvārtha-dīpikā) : **kasmin yuga ity-ādi-praśnānāṁ vyāsa-janma-kathana-pūrvakan uttaram āha—dvāpara iti | **dvāpare samanuprāpte** | kadety apekṣāyām āha | **tṛtīyeyugasyaparyaye** parivarte | **vāsavyām** uparicarasya vasor vīryāj jātāyāṁ satyavatyāṁ **yogī** jñānī **vyāso jātaḥ** ||14||

———————————————————————————————————————

**jīva-gosvāmī (krama-sandarbhaḥ) : **yugasya tasya dvāparākhyasya tṛtīya-yuga-paryaye yatra yuga-trayam anyad atikramyātikramya vaivasvata-manvantarāditas tṛtīye āgamane satīty arthaḥ | paryayo’tikramas tasminn atipāta upātyayaḥ ity amaraḥ ||14||

———————————————————————————————————————

**viśvanātha-cakravartī (sārārtha-darśiṇī) : **kasmin yuga ity-ādi praśnānām uttaraṁ vaktuṁ vyāsa-janma-karmāṇy api saṅkṣepeṇāha—dvāpara iti | **yugānāṁ** satyādīnāṁ bahūnāṁ **paryayo**’tikramo yatra tasmin | paryayo’tikramas tasminn atipāta upātyaya ity amaraḥ | bahu-yugātikrame yad dvāparaṁ tasmin tac ca kṛṣṇāvatāra-sambandhy eva jñeyam | tad-avatāraś ca vaivasvata-manvantarīyāṣṭāviṁśatitame dvāpare vyākhyāsyate | kīdṛśe ? tṛtīye sandhyā-rūpa-yuga-rūpa-sandhyāṁśa-rūpāṇīti sarva-yugāni tri-rūpāṇi bhavanti, atas tṛtīye sandhyāṁśa-rūpe | **vāsavyām** uparicarasya vasor vīryāj jātāyāṁ satyavatyāyām ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kasmin yuge [bhā.pu. 1.4.3] ity-ādi-praśnānām uttaraṁ vaktuṁ vyāsa-janmādy api saṅkṣepeṇāha—dvāpare iti | yugānāṁ saty ādīnāṁ bahūnāṁ parayo'tikramas tasmin bahu-yugātikrame yad vāparaṁ tasminn ity arthaḥ | paryayo'tikramas tasminn atipāta upātyayaḥ ity amaraḥ | kīdṛśīty āha—tṛtīye iti sandhyāṁśe ity arthaḥ | sandhyā-yuga-sandhyāṁśatayā sarvāṇi yugāni tri-rūpāṇi hi bhavanti | vaivasvata-manvantarīyāṣṭāviṁśati-caturyuga-dvāpara-sandhyāṁśe iti bodhyam | vāsavyām uparicarasya vasor vīryājjātāyāṁ satyavatyāṁ mātari parāśarāt pitur jātaḥ ||14||

 **...**

|| 1.4.15 || 

**sa kadācit sarasvatyā upaspṛśya jalaṁ śuciḥ |**

**vivikta eka āsīna udite ravi-maṇḍale ||**

**śrīdhara-svāmī (bhāvārtha-dīpikā) : jalam upaspṛśya** jale snānādikaṁ kṛtvety arthaḥ | **āsīno** babhūveti śeṣaḥ | **vivikte** deśa ity-ādi cittaikāgryārtham uktam | anenaiva badarikāśrama-sthānaṁ sūcitam ||15||

———————————————————————————————————————

**jīva-gosvāmī (krama-sandarbhaḥ) : sa kadācit** ity asya ṭīkāyām—badarikāśrama-sthānaṁ sūcitam iti | sarasvatyās tatra śravaṇāt | śamyāprāśaḥ ity eva tu tasya nāma vakṣyate ||15||

———————————————————————————————————————

**viśvanātha-cakravartī (sārārtha-darśiṇī) : upaspṛśya** ācamya sarva-varṇāśramāṇāṁ yad dhitaṁ tad dadhyāv iti caturthenānvayaḥ ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sa pārāśaryaḥ sarasvatyā jalam upaspṛśya tatra snānādi vidhāya vivikte tat-taṭe āsīnaḥ kṛtāsano'bhūd iti śeṣaḥ | tādṛśasyaiva hi dhyānam āsīnaḥ sambhavāt [ve.sū. 4.1.7] iti nyāyāt ||15||

 **...**

|| 1.4.16-18 || 

**parāvara-jñaḥ sa ṛṣiḥ kālenāvyakta-raṁhasā |**

**yuga-dharma-vyatikaraṁ prāptaṁ bhuvi yuge yuge ||**

**bhautikānāṁ ca bhāvānāṁ śakti-hrāsaṁ ca tat-kṛtam |**

**aśraddadhānān niḥsattvān durmedhān hrasitāyuṣaḥ ||**

**durbhagāṁś ca janān vīkṣya munir divyena cakṣuṣā |**

**sarva-varṇāśramāṇāṁ yad dadhyau hitam amogha-dṛk ||**

**madhvācāryaḥ (bhāgavata-tātparyam) : **


    nitya-jñānasya cid-dṛṣṭir loka-dṛṣṭi-vyāpekṣayā |


    sarvajño’py ajñavad devaḥ sarva-śaktir aśaktavat |


    pratyāpayati lokānām ajñānaṁ mohanāya ca || iti kaurme ||16||

———————————————————————————————————————

**śrīdhara-svāmī (bhāvārtha-dīpikā) : **tatra ca sa ṛṣir yuga-dharma-vyatikarādikaṁ vīkṣya sarva-varṇāśramāṇāṁ yad dhitaṁ tad dadhyāv iti tṛtīyenānvayaḥ | parāvara-jño’ tītānāgata-vit | avyaktaṁ raṁho vego yasya tena kālena yuga-dharmāṇāṁ vyatikaraṁ saṅkaraṁ prāptaṁ vīkṣya | tathā bhuvi yuge yuge ||16|| bhautikānāṁ bhāvānāṁ śarīrādīnām | tat-kṛtaṁ kāla-kṛtam | niḥsattvān dhairya-śūnyān | durmedhān manda-matīn ||17||

———————————————————————————————————————

**jīva-gosvāmī (krama-sandarbhaḥ) : **parāvarajña iti trikam |_|_16||

———————————————————————————————————————

**viśvanātha-cakravartī (sārārtha-darśiṇī) : **parāvarajña atītān āgata-vijñaḥ yuga-dharmāṇāṁ vyatikaraṁ kālena nāśam | bhautikānāṁ śarīrādīnāṁ tat-kṛtaṁ kāla-kṛtaṁ niḥsattvān rajas-tamo-mayān ||16-18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **parāvarajño bhūta-bhaviṣyadvit, tatrāsīnaḥ kālena bhuvi yuge yuge yuga-dharmāṇāṁ vyatikaraṁ sāṅkaṁ prāptaṁ vīkṣya sarva-varṇāśramāṇāṁ yad-dhitaṁ tad-dadhyāv iti pareṇānvayaḥ ||16|| \
 \
bhāvānāṁ śarīr ādīnāṁ tat-kṛtaṁ kāla-racitaṁ, niḥsattvān dhairyahīnan | durmedhān manda-buddhīn ||17||  \
 \
durbhagān bhāgya-śūnyān ||18||

 **...**

|| 1.4.19 || 

**cātur hotraṁ karma śuddhaṁ prajānāṁ vīkṣya vaidikam |**

**vyadadhād yajña-santatyai vedam ekaṁ catur vidham ||**

**śrīdhara-svāmī (bhāvārtha-dīpikā) : **tataś ca hotropalakṣitāś catvāra ṛtvijaś catur hotāraḥ, tair anuṣṭheyaṁ karma **cātur hotram** | **śuddhaṁ** śuddhi-karam | **yajña-santatyai** yajñānām avicchedāya ||19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tataś ca jñāna-yoga-bhakty-ayogyānāṁ sarvāsāṁ prajānāṁ karmaiva **śuddhaṁ** śuddhi-karaṁ ? kīdṛśaṁ **hotā** udgātā adhvaryur brahmeti catvāro’pi hotāraḥ, tair nirvṛttaṁ **cāturhotram |yajñānāṁ satatyai** avicchedāya ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vyāsasya sarvahita-vidhānam āha—cāturhotram iti | hotodgātādhvaryur brahmā ceti catvāro hotṛ-śabdena lakṣyante, caturbhir hotṛbhir nivṛttaṁ cāturhotraṁ tad-vaidikaṁ karma prajānāṁ jñāna-bhakty ayogyānāṁ śuddhaṁ hṛd-viśodhakaṁ vīkṣya vedam ekaṁ catur vidhaṁ vyadadhāt, yajña-santatyai tad avicchedāya ||19||

 **...**

|| 1.4.20 || 

**ṛg-yajuḥ-sāmātharvākhyā vedāś catvāra uddhṛtāḥ |**

**itihāsa-purāṇaṁ ca pañcamo veda ucyate ||**

**śrīdhara-svāmī (bhāvārtha-dīpikā) : **cāturvidhyam evāha—ṛg iti | **uddhṛtāḥ** pṛthak kṛtā ||20||

———————————————————————————————————————

**jīva-gosvāmī (krama-sandarbhaḥ) : **itihāseti | tathā ca sāmni kauthumīya-śākhyāyāṁ chāndogyopaniṣadi ca—ṛg-vedaṁ bhagavo’dhyemi yajur vedaṁ sāma-vedam ātharvaṇaṁ caturtham itihāsaṁ purāṇaṁ pañcamaṁ vedānāṁ vedaṁ [chā.u. 7.1.2] ity-ādi | anyatra ca—vedān adhyāpayāmāsa mahābhārata-pañcamān [ma.bhā. 12.340.11] iti | anyathā pañcamatvaṁ nāvakalpeta samāna-jātīya-niveśitatvāt saṅkhyāyāḥ | tṛtīya-skandhe ca vakṣyate—


    itihāsa-purāṇāni pañcamaṁ vedam īśvaraḥ |


    sarvebhya eva vaktrebhyaḥ sasṛje sarva-darśanaḥ || [bhā.pu. 3.12.39] iti |

pañcamatve kāraṇaṁ vāyu-purāṇe sūta-vākyam—


    eka āsīd yajur vedas taṁ caturdhā vyakalpayat |


    cāturhotram abhūt tasmiṁs tena yajñam akalpayat ||


    ādhvaryavaṁ yajurbhis tu ṛgbhir hotraṁ tathaiva ca |


    audgātraṁ sāmabhiś caiva brahmatvaṁ cāpy atharvabhiḥ || [vāyu.pu. 60.17-18]


    ākhyānaiś cāpy upākhyānair gāthābhir dvija-sattamāḥ |


    purāṇa-saṁhitāś cakre purāṇārtha-viśāradaḥ ||


    yac chiṣṭaṁ tu yajurveda iti śāstrārtha-nirṇayaḥ | [vāyu.pu. 60.21-22]

iti skāndam āgneyam ity-ādi-samākhyās tu pravacana-nibandhanāḥ kāṭhakādivat ||20|| [tattva-sandarbha 12-13]

———————————————————————————————————————

**viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **uddhṛtāḥ pṛthak-kṛtaḥ | pañcamo veda iti tan-niśvasita-bhāgatvāt ||20||

 **...**

|| 1.4.21-22 || 

**tatra rg-veda-dharaḥ pailaḥ sāmago jaiminiḥ kaviḥ |**

**vaiśampāyana evaiko niṣṇāto yajuṣām uta ||**

**atharvāṅgirasām āsīt sumantur dāruṇo muniḥ |**

**itihāsa-purāṇānāṁ pitā me romaharṣaṇaḥ ||**

**śrīdhara-svāmī (bhāvārtha-dīpikā) : dāruṇaḥ** krūraḥ atharvoktābhicārādi-pravṛtteḥ ||21-22||

———————————————————————————————————————

**jīva-gosvāmī (krama-sandarbhaḥ) : eka** eveti pailādiṣv apy anvitam ||21|| **atharvāṅgirasām** atharvāṇām ||22||

———————————————————————————————————————

**viśvanātha-cakravartī (sārārtha-darśiṇī) : dāruṇo**’bhicārādi-pravṛtteḥ ||21-22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kavir dvādaśa-lakṣaṇī-praṇetā | eka iti vyāsa-nirata-manaskatvān-mukhyaḥ ||21|| \
 \
dāruṇo niṣkṛpaḥ, svavedoktābhicāra-deśikatvāṁ ||22||

 **...**

|| 1.4.23 || 

**ta eta ṛṣayo vedaṁ svaṁ svaṁ vyasyann anekadhā |**

**śiṣyaiḥ praśiṣyais tac-chiṣyair vedās te śākhino’bhavan ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) :** vyasyan vibhaktavantaḥ ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **te pailādayaḥ svaṁ svaṁ vedaṁ vyasyan vyabhajan ||23||

 **...**

|| 1.4.24 || 

**ta eva vedā durmedhair dhāryante puruṣair yathā |**

**evaṁ cakāra bhagavān vyāsaḥ kṛpaṇa-vatsalaḥ ||**

**śrīdhara-svāmī (bhāvārtha-dīpikā) : **veda-vibhāga-prayojanam āha—ta eveti | ye pūrvam atimedhāvibhir dhāryante sma ta eva ||24||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ye vedāḥ pūrvaṁ medhāvibhir dhvatās te durmedhair alpa-buddhibhir yathā dhāryante, evaṁ cakāra | kṛpaṇa-vatsalo dīnadayāluḥ ||24||

 **...**

|| 1.4.25 || 

**strī-śūdra-dvijabandhūnāṁ trayī na śruti-gocarā |**

**karma-śreyasi mūḍhānāṁ śreya evaṁ bhaved iha |**

**iti bhāratam ākhyānaṁ kṛpayā muninā kṛtam ||**

**madhvācāryaḥ (bhāgavata-tātparyam) : **

bhārataṁ brāhmaṇādīnāṁ vedārtha-parivṛttaye |

	ta eva vedās tv anyeṣāṁ tv etad vai kasyacit sukham || iti skānde |

———————————————————————————————————————

**śrīdhara-svāmī (bhāvārtha-dīpikā) : **kiṁ ca, strī-śūdreti | dvija-bandhavas traivarṇikeṣv adhamās teṣām  | karma-rūpe śreyaḥ-sādhane evaṁ bhaved anenaiva prakāreṇa bhavatu | iti ata eva teṣāṁ kṛpayā bhāratākhyānaṁ muninā kṛtam ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **dvija-bandhavas traivarṇikeṣu hīnāḥ karma-rūpe śreyasi śreyaḥ-sādhane ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dvija-bandhavas trairvaṇikeṣu nihīnāḥ, karma-rūpe śreyasi kalyāṇa-sādhane mūḍhānāṁ teṣāṁ śreya evaṁ bhaved iti vicārya muninā bhārataṁ kṛtaṁ prakaṭitam ||25||

 **...**

|| 1.4.26-27 || 

**evaṁ pravṛttasya sadā bhūtānāṁ śreyasi dvijāḥ |**

**sarvātmakenāpi yadā nātuṣyad dhṛdayaṁ tataḥ ||**

**nātiprasīdad dhṛdayaḥ sarasvatyās taṭe śucau |**

**vitarkayan vivikta-stha idaṁ covāca dharma-vit ||**

**śrīdhara-svāmī (bhāvārtha-dīpikā) : **evam anena prakāreṇa | bhūtānāṁ śreyasi hite | sarvātmakenāpi karmaṇā ||26|| na atiprasīdat hṛdayaṁ yasya saḥ | cittāprasattau hetuṁ vitarkayann idam uvāca sva-gatam ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sarvātmakenāpi sarvātmanā svārthe kaḥ | na atiśayena prasīdad dhṛdayaṁ yasya saḥ | cittāprasattau hetuṁ vitarkayann uvāca sva-gatam ||26-7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sarvātmakena sarvātmanā, svārthe kaḥ ||26|| \
 \
nātīti ati-śabdaḥ praśaṁsāyām iti viśvaḥ | praśasta-prasāda-rahita-citta ity arthaḥ | tādṛśatve hetuṁ vitarkayan svagatam idaṁ covāca ||27||

 **...**

|| 1.4.28 || 

**dhṛta-vratena hi mayā chandāṁsi guravo’gnayaḥ |**

**mānitā nirvyalīkena gṛhītaṁ cānuśāsanam ||**

**madhvācāryaḥ (bhāgavata-tātparyam) : **ācāropekṣayā dhṛtavratatvādi paripūrṇasya ||28||

———————————————————————————————————————

**śrīdhara-svāmī (bhāvārtha-dīpikā) : **nirvyalīkena niṣkapaṭa-buddhyā mānitāḥ pūjitāḥ ||28||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nirvyalīkena niṣkapaṭena dhṛtavratena mayā chanda ādayo mānitāḥ pūjitāḥ | anuśāsanam ājñā gurūṇāṁ gṛhītaṁ pālitam ||28||

 **...**

**|| 1.4.29-30 || **

**bhārata-vyapadeśena hy āmnāyārthaś ca pradarśitaḥ |**

**dṛśyate yatra dharmādi strī-śūdrādibhir apy uta ||**

**tathāpi bata me daihyo hy ātmā caivātmanā vibhuḥ |**

**asampanna ivābhāti brahma-varcasya-sattamaḥ**[^42]** ||**

**madhvācāryaḥ (bhāgavata-tātparyam) : daihyaḥ** deha-rūpaḥ | **ātmanā** **vibhuḥ** svata eva vyāptaḥ |


    tasya sarvāvatāreṣu na viśeṣo’sti kaścana |


    deha-dehi-vibhedaś ca na pare vidyate kvacit ||


    sarve’vatārā vyāptāś ca sarve sūkṣmāś ca tattvataḥ |


    aiśvarya-yogād bhagavān krīḍaty evaṁ janārdanaḥ || iti mahā-saṁhitāyām |

avatāra-prayojanāsampattyā sampanna iva | **brahma-varca-saṁyuktānām uttamaḥ** ||30||

———————————————————————————————————————

**śrīdhara-svāmī (bhāvārtha-dīpikā) : daihyaḥ** dehe bhava ātmā jīvo vastuto **vibhuḥ** paripūrṇa eva | **ātmanā** svena rūpeṇāsaṁpannas tādātmyam aprāpta ivābhāti | **brahma-varcasaṁ** veda-śravaṇādhyāpanotkarṣajaṁ tejaḥ, tatra sādhavo brahma-varcasyās teṣu sattamo'tiśreṣṭho’pi | yad vā, na kevalam **asampanna ivābhāti** pratyuta **brahma-varcasī** brahma-varcasavān apy **asattama** ivābhāti | pāṭhāntare[^43] kamanīyatamo’pīti ||30||

———————————————————————————————————————

**jīva-gosvāmī (krama-sandarbhaḥ) : vibhuḥ** svato jñānādinā sampanno’py **ātmanā** bhagavatā **asampanna iva** tad-dhetuka-sampatti-viśeṣam aprāpta ivābhāti | yo hi vakṣyate śrī-nāradena—iyaṁ sva-nigamaṁ [bhā.pu. 1.5.39] ity-antena granthena | "uśattama" iti pāṭhe "brahma-varcasi" iti ||30||

———————————————————————————————————————

**viśvanātha-cakravartī (sārārtha-darśiṇī) : daihyaḥ** dehasthaḥ **ātmanā** svarūpeṇa **vibhus** tapo-jñānādibhiḥ paripūrṇo’pi **asampanna iva** apūrṇa iva na kevalam asampanna iva, kintu **brahma-varcasaṁ** veda-śravaṇādhyāpanotkarṣajaṁ tejas tadvān api **asattama** iva | "uśattama" iti pāṭhe kamanīyatamo’pi tathā samāsāntābhāve matv-arthīya-vin-pratyayena brahma-varcasvī asattama iti uśattama ity ābhyāṁ va-kāravat saṁyogena pāṭha-dvayam ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dṛśyate **jñāyate** ||29|| **athāpi** veda-vyasana-brahma-sūtrādy-āvirbhāvam avatāra-kāryaṁ kṛtavato me **daihye** dehābhinna **ātmātmanā vibhuḥ** pūrṇo'py **asampanne** 'pūrṇa **ivābhāti** | daihye iti svārthe ṣyañ | tad-rūpa ātmeti deha-dehinor abhedāt | **brahma-varcasaṁ** vedādhyayanajaṁ tejaḥ, tatra sādhavo brahma-varcasyāḥ, teṣu **sattamo**'pīti ||30||

 **...**

**|| 1.4.31 || **

**kiṁ vā bhāgavatā dharmā na prāyeṇa nirūpitāḥ |**

**priyāḥ paramahaṁsānāṁ ta eva hy acyuta-priyāḥ ||**

**madhvācāryaḥ (bhāgavata-tātparyam) :**


    punar apekṣitatvān na prāyeṇa hi nirūpitāḥ |


    yathā tu bhārate devo na tathānyeṣu keṣucit |


    ucyate na tathāpīśaṁ jānanty ajñā janārdanam || iti skānde ||

———————————————————————————————————————

**śrīdhara-svāmī (bhāvārtha-dīpikā) : **asampattau hetuṁ svayam evāśaṅkate—kiṁ veti | prāyeṇa bhūyastvena | hi yasmāt ta eva dharmā acyutasya priyāḥ ||31||

———————————————————————————————————————

**jīva-gosvāmī (krama-sandarbhaḥ) : **svayam api tathaivāha—priyā iti _||_31||

———————————————————————————————————————

**viśvanātha-cakravartī (sārārtha-darśiṇī) : **asampattau hetuṁ svayam evāśaṅkate—kiṁ veti | prāyeṇa bhūyastvena | ta eva paramahaṁsā eva | tatra bhāgavata-dharma-padena jñānaṁ vyākhyātuṁ na śakyate | kintu bhaktir eva, nāmāny anantasya yaśo’ṅkitāni [bhā.pu. 1.5.11] iti, bharatānudita-prāyaṁ yaśo bhagavato’malaṁ [bhā.pu. 1.5.8] ity-ādeḥ | tataś ca paramahaṁsa-padena bhaktā evocyante, na tu jñāninaḥ | ataḥ pāramahaṁsī saṁhiteyaṁ śrī-bhāgavatam iti jñānibhir atra svatvaṁ nāropaṇīyam ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **asampannatve hetum āha—kiṁ veti | prāyeṇeti karmādi-taulyena bhārate, sūtreṣu tu gūḍhatayaiva nirūpitāḥ | tān dharmān stauti priyā iti | tair vinā bhaktānāṁ hareś ca mayi prasādo nābhūd iti kuto mat-paritoṣaḥ? ||31||

 **...**

|| 1.4.32 || 

**tasyaivaṁ khilam ātmānaṁ manyamānasya khidyataḥ |**

**kṛṣṇasya nārado’bhyāgād āśramaṁ prāg udāhṛtam ||**

**madhvācāryaḥ (bhāgavata-tātparyam) : **khedo analaṁ buddhiḥ |


    atuṣṭir aprasādaś ca khedas tṛptis tathaiva ca |


    analatvaṁ vadanty ete sarve paryāya-vācakāḥ || iti brāhme |

manyamānasya svecchayā ||32||

———————————————————————————————————————

**śrīdhara-svāmī (bhāvārtha-dīpikā) : **khilaṁ nyūnam | khidyataḥ khedaṁ prāpnuvataḥ | kṛṣṇasya vyāsasya | prāg udāhṛtaṁ sarasvatī-tīra-stham ||32||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **khilaṁ nyūnaṁ kṛṣṇasya vyāsasyāśramaṁ prāg udāhṛtaṁ sarasvatī-taṭastham | atra bhagavad-avatāratvād asambhāvināv apy asarvajñatā cittāprasādādau vyāsasya svayaṁ bhagavatā śrī-kṛṣṇenaiva sva-sadṛśasya sarva-śāstra-śiromaṇeḥ śrī-bhāgavatasya prārdurbhāvārtham eva balād upapāditāv ity avasīyate | yathā brahma-mohana-prastāve sva-līlā-saundaryārthaṁ baladevasyāpi asarvajñatā kalpitā nāradopadeśāt prādurbhūte ca sati yasmin sarvaṁ mad-bhakti-yogena mad-bhakto labhate’ñjasā [bhā.pu. 11.20.30] iti,


    kiṁ vā yogena sāṅkhyena nyāya-svādhyāyor api | 


    kiṁ vā śreyobhir anyaiś ca na yatrātma-prado hariḥ || [bhā.pu. 4.31.12] 

iti vākyābhyāṁ sarva-puruṣārtha-mukhyo mokṣo’pi bhaktyaiva labhyate, na tu sādhanāntareṇeti sarva-śāstra-vilakṣaṇo’rthaḥ, sarvair eva dṛṣṭo bhavatīti jñeyam ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **khilam asampannaṁ kṛṣṇasya vyāsasya prāg udāhṛtaṁ sarasvatī-taṭastham | īśvarasya vyāsasyāsārvajñya-hṛdvitāpau śrī-bhāgavata-prākaṭya-phalakau kṛṣṇa-hetukau pārthasyaiva bodhyau ||32||

 **...**

|| 1.4.33 || 

**tam abhijñāya sahasā pratyutthāyāgataṁ muniḥ |**

**pūjayām āsa vidhivan nāradaṁ sura-pūjitam ||**

**śrīdhara-svāmī (bhāvārtha-dīpikā) : **taṁ nāradam āgatam abhijñāya sahasā pratyutthāya vidhivat pūjayām āsa | sura-pūjitam iti brahma-lokād āgatam ity arthaḥ ||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vidhivat vidhiṁ brahmāṇam iva | iva vad-vācasādṛśye ity abhidhānam | atra vat-śabdena saha samāsaḥ ||33||

iti sārārtha-darśinyāṁ harṣiṇyāṁ bhakta-cetasām | \
caturthaḥ prathamo’dhyāyaḥ saṅgataḥ saṅgataḥ satām ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sahasā tvarayā ||33||

iti vaiṣṇavānandinyāṁ prathama-skandha-ṭippanyāṁ caturthaḥ ||4||

 **...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyāṁ saṁhitāyāṁ vaiyāsikyāṁ

prathama-skandhe nāradāgamanaṁ nāma

caturtho’dhyāyaḥ

|| 1.4 ||

**...**

 

(1.5)


## atha pañcamo’dhyāyaḥ


### nārada-vyāsa-saṁvādaḥ, bhagavad-guṇa-karma-varṇanasya mahattvaṁ devarṣi-nārada-kartṛkaṁ svakīya-pūrva-janma-vṛttānta-kathanaṁ ca |

|| 1.5.1 ||

**sūta uvāca—**

**atha taṁ sukham āsīna upāsīnaṁ bṛhac-chravāḥ |**

**devarṣiḥ prāha viprarṣiṁ vīṇā-pāṇiḥ smayann iva ||**

**śrīdhara-svāmī (bhāvārtha-dīpikā) :** 

pañcame sarva-dharmebhyo hari-kīrtana-gauravam |

vyāsa-citta-prasādāya nāradenopadiśyate ||*||

upa samīpe āsīnaṁ viprarṣiṁ vyāsam | bahu-śravā mahā-yaśāḥ | smayann īṣad dhasann ivety anena mukha-prasattir dyotyate | yad vā ivety anadhikārārtham | aho mahān api muhyatīti smayamānaḥ ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** 

pañcame jñāna-karmāder vaiyartham upapādayan |

bhaktiṁ kīrtana-mukhyāṅgāṁ nāradas tam upādiśat ||*||

upāsīnam ātithyārtham āsanārghya-pādyādibhiḥ upāsanāṁ kurvantam evāha | smayann iva oṣṭhādharābhyāṁ smitaṁ niṣkramayanniva sarvajñatayā taṁ pratyantaḥ-prasādam | nānā-praśna-kautukārtham avahitthayā gopayitum aśaknuvann ity arthaḥ ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

 

rukṣasya jñāna-karmāder vaiphalyaṁ nārado vadan | \
bhakteḥ kīrtana-bhūyasyāḥ sāphalyaṁ prāha pañcame ||

 \
athārghādy ānantaraṁ sukha-samāsīnaḥ bṛhac-chrava mahā-kīrtir devarṣis tam upāsīnaṁ sannidhisthaṁ viprarṣiṁ vyāsaṁ prāha, smayann iveti prasādaḥ sūcyate ||1||

 **...**

|| 1.5.2 ||

**nārada uvāca—**

**pārāśarya mahā-bhāga bhavataḥ kaccid ātmanā |**

**parituṣyati śārīra ātmā mānasa eva vā ||**

**madhvācāryaḥ (bhāgavata-tātparyam) : **śārīra-mānasayor abhedād ubhayathāpi yujyate | svatantratvād ātmanaiva hy alaṁ buddhiḥ ||2||

———————————————————————————————————————

**śrīdhara-svāmī (bhāvārtha-dīpikā) : śārīraḥ** śarīrābhimāny **ātmā ātmanā** tena śarīreṇa **kaccit** kiṁ parituṣyati ?**mānasa ātmā** mano’bhimānī, tena manasā parituṣyati kaccid no vā ? ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :śārīraḥ** śarīrābhimānī **ātmā** | **ātmanā** tena śarīreṇa kiṁ tuṣyati ?**mānasa ātmā **mano’bhimānī, tena manasā | **kaccid** iti praśne | kiṁ **parituṣyati** no vā | **pārāśarya** iti **mahā-bhāga** ity ābhyāṁ paitṛka-svīya-prabhāvavato’pi ko’yaṁ viṣāda iti vismayo vyañjitaḥ ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kuśalaṁ pṛcchati—pārāśaryeti | he **mahā-bhāga**! jñāna-balaiśvaryādy-ananta-svānubandhi-guṇa-nidhe! bhavatas tava **śārīro-mānasaś **ca **ātmā** kṛtāvatāra-kārya ātmanā tena tena svarūpeṇa **parituṣyati | kaccid **iti praśne | kaccit syāt praśna-kāmyayoḥ iti halāyudhaḥ | īśvarasya śarīra-manasor ātmā-bhedāc-chārīra ity-ādy-uktiḥ | deha-dehi-bhidā caiva neśvare vidyate kvacit [kaurme] iti smṛteḥ | ubhayatra svārthikaḥ prajñādyan | sambodhanābhyām īdṛśasya te hṛd-vitāpo na yukta iti sūcyate ||2||

 **...**

|| 1.5.3 ||

**jijñāsitaṁ susampannam api te mahad-adbhutam |**

**kṛtavān bhārataṁ yas tvaṁ sarvārtha-paribṛṁhitam ||**

**śrīdhara-svāmī (bhāvārtha-dīpikā) : **te jijñāsitaṁ jñātum iṣṭaṁ dharmādi yat tat sarvaṁ susaṁpannaṁ samyag jñātam | api-śabdād anuṣṭhitaṁ cety arthaḥ | ayīti pāṭhe saṁbodhanam | susaṁpannatve hetuḥ—mahad-adbhutam ity-ādi | sarvair arthair dharmādibhiḥ paribhṛṁhitaṁ paripūrṇam ||3||

———————————————————————————————————————

**jīva-gosvāmī (krama-sandarbhaḥ) : **kṛtavān bhāratam ity asya virodhi yan mātsye śrūyate—


    aṣṭādaśa-purāṇāni kṛtvā satyavatī-sutaḥ | 


    bhāratākhyānam akhilaṁ cakre tad-upabṛṁhitam || iti | 

tatra—


    sa saṁhitāṁ bhāgavatīṁ kṛtvānukramya cātma-jam |


    śukam adhyāpayām āsa nivṛtti-nirataṁ muniḥ || [bhā.pu. 1.7.8] 

iti saptamādhyāya-vākyena samādhānaṁ dṛśyate | prathamataḥ sāmānyatayā kṛtvā śrī-nāradopadeśānantaram anukramya tat-sammaty-anukrameṇa viśeṣataḥ kṛtveti hy atrārthaḥ ||3||

———————————————————————————————————————

**viśvanātha-cakravartī (sārārtha-darśiṇī) :** na ca tava śāstra-jñānaṁ kiñcid apekṣitavyaṁ tad-alabdhi-mūlako’yaṁ viṣāda iti vācyam | yato jijñāsitam ity-ādi ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kṛtāvatāra-prayojanatvāc ca sa nocita ity āha—jijñāsitaṁ jñātum iṣṭaū yad-veda-vyasana-dharmādi tattava susampannaṁ saṁsiddham | mahat svarūpataḥ, adbhutaṁ bodhataḥ, yastvaṁ bhārataṁ kṛtavān prakaṭayāñcakārtha sarvair dharmādibhir arthaiḥ paribṛṁhitaṁ paripūrṇam ||3||

 **...**

|| 1.5.4 ||

**jijñāsitam adhītaṁ ca brahma yat tat sanātanam |**

**tathāpi śocasy ātmānam akṛtārtha iva prabho ||**

**madhvācāryaḥ (bhāgavata-tātparyam) : **śocasi prakāśayasi | ajasreṇa śociṣāśośucāna iti hi śrutiḥ ||4||

———————————————————————————————————————

**śrīdhara-svāmī (bhāvārtha-dīpikā) : **kīṁ ca, **yat sanātanaṁ** nityaṁ paraṁ **brahma,** **tac** ca tvayā **jijñāsitaṁ** vicāritam **adhītam** adhigataṁ prāptaṁ cety arthaḥ | **athāpi śocasi** tat kim-artham iti śeṣaḥ ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** na cānubhava-jñānam apekṣitavyam ity api vācyaḥ yataḥ sanātanaṁ nityaṁ brahma vyāpakaṁ nirviśeṣa-svarūpaṁ yat tad api jijñāsitaṁ vedānta-sūtra-karaṇair vicāritam | na kevalaṁ jijñāsitam eva api tu adhītam avagatam anubhava-gocarīkṛtam ity arthaḥ | atra adhītam adhigataṁ prāptam ity artha iti śrī-svāmi-caraṇāḥ ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sanātanaṁ nityaṁ yad-brahma-paratattvaṁ tattvayā jijñāsitaṁ caturbhir lakṣaṇair vicārita madhītaṁ ca smṛtam anubhūtam ity arthaḥ | evaṁ kṛtāvatāra-prayojanas tvaṁ tathāpy akṛtārtha iva tad-vilakṣaṇavad ātmānaṁ śocasi, ko hetuḥ? ||4||

**...**

|| 1.5.5 ||

**vyāsa uvāca—**

**asty eva me sarvam idaṁ tvayoktaṁ**

**tathāpi nātmā parituṣyate me |**

**tan-mūlam avyaktam agādha-bodhaṁ**

**pṛcchāmahe tvātma-bhavātma-bhūtam ||**

**madhvācāryaḥ (bhāgavata-tātparyam) : **


    jñāna-śakti-svarūpo’pi hy ajñāśaktaṁ vaded dhariḥ |


    ajñānāṁ mohanāyeśas tena muhyanti mohitāḥ || iti pādme ||5 ||

———————————————————————————————————————

**śrīdhara-svāmī (bhāvārtha-dīpikā) : **ātmā śārīro mānasaś ca | tan-mūlaṁ tasyāparitoṣasya kāraṇam | avyaktam asphuṭam | he nārada, tvā tvāṁ pṛcchāma | ātma-bhavo brahmā tasyātmano dehād udbhūtas tvam | ata evāgādho’tigambhīro bodho yasya taṁ tvām ||5||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** tasyāparitoṣasya mūlaḥ kāraṇam avyaktam asmābhir durjñeyaṁ tvāṁ vayaṁ pṛcchāma atra he iti sambodhanena na cāham abhijānāmīti vācyam | yata **ātma-bhavo** brahmā tasyātmano dehāt bhūtaṁ jātam iti paitṛka-prabhāvaḥ | agādha-bodha iti svīyaś ca prabhāvas taj-jñāne kāraṇam asty eveti bhāvaḥ ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evaṁ pṛṣṭaḥ prāha—asty eveti | tan-mūlaṁ tasyāparitoṣasya kāraṇam | avyaktaṁ durjñeyaṁ tvāṁ pṛcchāmaḥ | kīdṛśam ity āha—ātma-bhavasya virañcerātmano bhūtaṁ jātam iti viśeṣaṇābhyāṁ tat-kathane sāmarthyam uktam ||5||

 **...**

|| 1.5.6 ||

**sa vai bhavān veda samasta-guhyam**

**upāsito yat puruṣaḥ purāṇaḥ |**

**parāvareśo manasaiva viśvaṁ**

**sṛjaty avaty atti guṇair asaṅgaḥ ||**

**śrīdhara-svāmī (bhāvārtha-dīpikā) : **agādha-bodhatāṁ prapañcayann āha—sa veti dvābhyām | sarva-guhya-jñāne hetuḥ—yad yasmāt purāṇaḥ puruṣa upāsitas tvayā | kathaṁbhūtaḥ | parāvareśaḥ kārya-kāraṇa-niyantā | manasaiva saṅkalpa-mātreṇa guṇaiḥ kṛtvā viśvaṁ sṛjatītyādi ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** tvayā yat purāṇaḥ puruṣa upāsitaḥ tena parāśara-putratvena mahā-bhāgatvena caturvedajñatvena brahmānubhavitvena ca tvayāham uktas tvaṁ tu brahmaṇaḥ putro’gādha-bodhaṁ sarvajño bhagavad-upāsaka iti mattaḥ sarvatahivātitarām eva viśiṣṭa iti bhāvaḥ | parāvareśa ity-ādi-viśeṣaṇakaḥ sa vai niścitaṁ bhavān eva tava bhagavad-avatāratvād ato bhavān samastānāṁ samastaṁ ca guhyaṁ veda ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **uktam agādha-bodhatvam āha—sa iti | samasta-guhya-vettṛtve hetuḥ—yat purāṇaḥ puruṣaḥ kṛṣṇas tvayopāsitaḥ, pareṣāṁ muktānām avareṣāṁ cāmuktānām īśaḥ, yo manasā saṅkalpenaiva guṇair viśvaṁ sṛjatīty-ādi | asaṅgas tair aspṛṣṭaḥ | tathā ca pārāśaryatvādi-guṇakān-mattas tvaṁ brahma-putratvādi-dharmātiśayī sarva guhyavetteti ||6||

 **...**

|| 1.5.7 ||

**tvaṁ paryaṭann arka iva tri-lokīm**

**antaś-caro vāyur ivātma-sākṣī |**

**parāvare brahmaṇi dharmato vrataiḥ**

**snātasya me nyūnam alaṁ vicakṣva ||**

**śrīdhara-svāmī (bhāvārtha-dīpikā) : **kiṁ ca, **tvaṁ tri-lokīṁ paryaṭann arka iva** sarva-darśī | yoga-balena prāṇa-**vāyur** iva sarva-prāṇinām **antaś-caraḥ** sann **ātma-sākṣī** buddhi-vṛtti-jñaḥ | ataḥ **pare brahmaṇi** dharmato yogena **niṣṇātasya** | tad uktaṁ yājñavalkyena (1.8)—


    ijyācāra-damāhiṁsā-dāna-svādhyāya-karmaṇām | 


    ayaṁ tu paramo dharmo yad yogenātma-darśanam || iti |

avare ca brahmaṇi vedākhye vrataiḥ svādhyāya-niyamair niṣṇātasya me’lam ity arthaṁ yan nyūnaṁ tad vicakṣva vitarkaya ||7||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

**bhagavat-sandarbhaḥ **(70.3)**: tvam** iti | **tvamarka** iva **trilokīṁ paryaṭan**, tathā vaiṣṇava-yoga-balāṁśena ca prāṇa-**vāyur** iva sarva-prāṇinām **antaścaraḥ** san **ātmanāṁ** sarveṣām eva **sākṣī** bahir antar vṛtti-jñaḥ | ataḥ **pare brahmaṇi dharmato** yogena niṣṇātasya | tad uktaṁ yājñavalkyena—


    ijyācāra-dayāhiṁsā-dāna-svādhyāya-karmaṇām | 


    ayaṁ paramo lābho yad yogenātma-darśanam || iti |

**avare** ca brahmaṇi vedākhye **vrataiḥ** svādhyāya-niyamair **niṣṇātasyāpi mealam** atyarthaṁ yan **nyūnaṁ** tat svayam eva **vicakṣva** vitarkaya ||7||

———————————————————————————————————————

**viśvanātha-cakravartī (sārārtha-darśiṇī) :** sarva-loka-hitārtham eva purāṇa-puruṣas tad-rūpeṇāvatīrṇas tan mamādya hitaṁ kuruṣvety āha | **trilokīṁ paryaṭan arka iva** sarva-darśī **vāyur ivāntaścaraātm eva sākṣī** buddhi-vṛttijñaḥ | ataḥ pare brahmaṇi dharmataḥ yogena niṣṇātasya tad uktaṁ yājñavalkyena—


    ijyācāra-dama-hiṁsā-dāna-svādhyāya-karmaṇām | 


    ayaṁ tu paramo dharmo yadyogenātma-darśanam || iti |

**avare** ca **brahmaṇi** vedākhye **vrataiḥ** svādhyāya-niyamaiḥ **niṣṇātasyaalam**atyarthaṁ yan**nyūnaṁ** tad **vicakṣva** vitarkaya ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **purāṇa-puruṣopāsanayā tava mahatī śaktir ity āha—tvam iti | **trilokīṁ paryaṭann arka iva** sarva-darśī, yoga-balena **prāṇa-vāyur iva** prāṇinām **antaś-caraḥ** sann **ātma-sākṣī** prasṛtayā prajñayā teṣāṁ dhī-vṛttivit pare brahmaṇi harau dharmato yogena | **avare brahmaṇi **vede **vrataiḥ** svādhyāya-niyamair **niṣṇātasya me** yad **alam** atiśayitaṁ **nyūnaṁ tad vicakṣva** brūhi ||7||

 **...**

|| 1.5.8 ||

**śrī-nārada uvāca—**

**bhavatānudita-prāyaṁ yaśo bhagavato’malam |**

**yenaivāsau na tuṣyeta manye tad darśanaṁ khilam ||**

**śrīdhara-svāmī (bhāvārtha-dīpikā) :** **anudita-prāyam** anukta-prāyam | **amalaṁ** **bhagavad-yaśo** vinā **yenaiva** dharmādi-jñānena **asau** bhagavān **na tuṣyeta**, **tad** eva **darśanaṁ** jñānaṁ **khilaṁ** nyūnaṁ manye’ham ||8||

———————————————————————————————————————

**jīva-gosvāmī (bhagavat-sandarbhaḥ, 70.4):** **bhagavad-yaśo**-varṇanopalakṣaṇaṁ bhajanaṁ vinā **yenaiva** rukṣa-brahma-jñānena **asau** bhagavān **tu tuṣyeta**, **tad** eva **darśanaṁ** jñānaṁ **khilaṁ**nyūnaṁ**manye,** tad eva spaṣṭayeti ||8|| 

———————————————————————————————————————

**jīva-gosvāmī (krama-sandarbhaḥ) : bhavatā** iti | **yaśo**-varṇanābhāva-mayena brahma-jñānenāpi **khilam** iti śrī-bhagavad-ākhya-pūrṇa-tattvāvirbhāvābhāvāt ||8||

———————————————————————————————————————

**viśvanātha-cakravartī (sārārtha-darśiṇī) :anudita-prāyam** anukta-prāyam | **bhagavato yaśaḥ** sarva-svarūpebhyo bhagavat-svarūpasyotkarṣaḥ, sarvotkarṣa-dyotinī tasya līlā bhaktiś ca | nanu mayā brahma-mīmāṁsā-śāstraṁ vedānta-darśanaṅkṛtaṁ ? tatrāha—yeneti | **tad-darśanaṁ** darśana-śāstram api **khilaṁ** nyūnam eva **manye,** tad-darśana-kartur eva tavāpi cittāprasādaś cet tarhi adhītyādhītya tad-darśanābhyāsīnām api kathaṁ cittaṁ prasīdantu ? ity atra bhavān eva pramāṇam iti bhāvaḥ ||8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nyūnaṁ bravīti—bhavateti | anudita-prāyam anukta-prāyam | nanu mayā catur lakṣaṇī-vedānta-darśanaṁ prakaṭitam asti, yatra para-tattva-nirūpaṇaṁ? tatrāha—**yenāsau harirna tuṣyeta**, **tad-darśanaṁ khilaṁ** nyūnaṁ manye, tatra tad-yaśaso'nukta-prāyatvāt, anyathā tat-prakaṭayitus tava hṛd-vitāpaḥ katham iti bhāvaḥ ||8||

 **...**

|| 1.5.9 ||

**yathā dharmādayaś cārthā muni-varyānukīrtitāḥ |**

**na tathā vāsudevasya mahimā hy anuvarṇitaḥ ||**

**madhvācāryaḥ (bhāgavata-tātparyam) : **dharmādīnām alpa-kathanena pūrtiḥ, na vāsudeva-mahimno’ti kathitasyāpi ||9 ||

———————————————————————————————————————

**śrīdhara-svāmī (bhāvārtha-dīpikā) : **nanu bhagavad-yaśa eva tatra tatrānuvarṇitaṁ tatrāha—yatheti | ca-śabdād dharmādi-sādhanāni ca | tathā dharmādivat prādhānyena vāsudevasya mahimā na hy ukta ity arthaḥ ||9||

———————————————————————————————————————

**jīva-gosvāmī (krama-sandarbhaḥ) : **tathā tadvad api ||9||

———————————————————————————————————————

**viśvanātha-cakravartī (sārārtha-darśiṇī) :** nanu purāṇeṣu pādmādiṣu bhagavad-yaśo varṇitam eva ? iti tatrāha—yatheti | ca-kāro’py-arthe dharmādayo’pi vāsudeva-mahimato’tinikṛṣṭā api yathā arthā anukīrtitāḥ puruṣārthatvenoktās tathā vāsudevasya mahimā na varṇitaḥ | puruṣārtha-śiromaṇir api puruṣārthatvenāpi na varṇitaḥ | varṇito’pi bhūriśas tatra tatra tan-mahimā antato mokṣa-sādhanatvenoktaḥ | ato’tyādaraṇīyasya vastunaḥ ādarābhāvaś cittasyāprasādam api kiṁ na karotv iti bhāvaḥ | 

nanu, anyatra puṇya-tīrtheṣu muktir eva mahā-phalam | muktaiḥ prārthyā harer bhaktir mathurāyāṁ ca labhyata iti |


    brahma-bhūtaḥ prasannātmā na śocati na kāṅkṣati |


    samaḥ sarveṣu bhūteṣu mad-bhaktiṁ labhate parām ||  [gītā 18.55]

ity-ādibhis tatra tatra kvacin mokṣopary api bhaktir uktety ata āha—anv iti | anv anu paunaḥ-punyena na varṇitaḥ | ānandamayo’bhyāsāt [ve.sū. 1.1.13] ity atra abhyāsasyaiva śāstra-tātparya-jñāpakatvenoktatvāt | ato bhagavan-mahimni eva phalatvenotkarṣe paunaḥ-punyena spaṣṭatayā yadā varṇayiṣyasi, tadaiva te citta-prasādo bhāvīti bhāvaḥ ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu bhārate mayā hariḥ kīrtitaḥ? tatrāha—yatheti | **ca**-kāro'py-arthe, dharmādayo'pi tucchārthāḥ, yathā prādhānyenānukīrtitāḥ, na tathā harer mahimā, kintu kiñcit kvacit sa varṇitaḥ, tathā ca karkareṣu māṇikyam iva dharmādiṣu nikṣiptaḥ kuryād eva sa te hṛd-vitāpaṁ | kiṁ ca, gṛdhra-gomāṣu-viḍālākhu-kathā-śavalaṁ tava bhārataṁ, kathaṁ tena tat-toṣaḥ ? ||9||

 **...**

|| 1.5.10 ||

**na yad vacaś citra-padaṁ harer yaśo**

**jagat-pavitraṁ pragṛṇīta karhicit |**

**tad vāyasaṁ tīrtham uśanti mānasā**

**na yatra haṁsā niramanty uśik-kṣayāḥ ||**

**madhvācāryaḥ (bhāgavata-tātparyam) : vāyasaṁ tīrtham** vayo-mātrānujīvi-śāstram ||10||

———————————————————————————————————————

**śrīdhara-svāmī (bhāvārtha-dīpikā) : **vāsudeva-vyatiriktānya-viṣaya-jñānavad evānya-viṣayaṁ vāk-cāturyaṁ ca khilam evety āha—neti | **citra-padam** api **yad vaco harer yaśo na pragṛṇīta, tad vāyasaṁ tīrthaṁ** kāka-tulyānāṁ kāmināṁ rati-sthānam **uśanti** manyante | kutaḥ ? **mānasāḥ** sattva-pradhāne manasi vartamānā **haṁsā** yatayo **yatra na niramanti**, karhicid api nitarāṁ na ramante | **uśik-kṣayā** uśik kamanīyaṁ brahma, kṣayo nivāso yeṣāṁ te | yathā prasiddhā haṁsā mānase sarasi carantaḥ kamanīya-padma-khaṇḍa-nivāsās tyakta-vicitrānnādi-yukte’py ucchiṣṭa-garte kāka-krīḍā-sthāne na niramanta iti śleṣaḥ[^44] ||10||

———————————————————————————————————————

**kaivalya-dīpikā :** **na yad** ity-ādi | **vaco** vākyaṁ **citrāni padāni** yatra tat tathā | **jagat pavitraṁ** yasmāt tat tathā | **karhicid uśanti** manyante **mānasā haṁsāḥ,** brahma manasi bhavāḥ śanakādayaḥ | **viramanti** viśeṣād ramante | **uśik** uttamaḥ **kṣayo** nivāso yeṣāṁ te tathā | kāka-tīrtha-pakṣe mānasa-sarovara-sthāḥ ||10|| [mu.pha. 8.27]

———————————————————————————————————————

**jīva-gosvāmī (krama-sandarbhaḥ) : **yatra tat-sambandha-mātraṁ nāsti, tat punar atininditam ity āha—na yad vaca iti | karhicit kutracid api, na **pra**-karṣeṇa kenāpy aṁśena gṛṇīta ||10||

———————————————————————————————————————

**viśvanātha-cakravartī (sārārtha-darśiṇī) : **vāsudeva-mahima-varṇanābhāve kavi-kṛti-mātrasyaiva jugupsitatvam evāha—na yad iti | **yad vacaḥ** kartṛ **citrāṇi** guṇālaṅkāra-yuktāni **padāni** yatra tat śleṣeṇa citrasya vismayasya sthānam api **harer yaśo na pragṛṇīta** | kīdṛśaṁ ? **jagad** api **pavitrayatīti** tat sva-śrotṛ-vaktr ādy-ātmakaṁ sarvaṁ jagad api punāti, kiṁ punaḥ svam iti | jīvana-tulyena tad-yaśasya vinā kavi-vaco’laṅkārādi-yuktaṁ mṛta-śarīram ivāpavitraṁ bhavatīti bhāvaḥ | **tad vāyasaṁ tīrtham** ucchiṣṭāvicitrānnādi-yuktaṁ garta-viśeṣaṁ kāka-tulyānāṁ kāminām abhilaṣaṇīyatvāt | **uśanti** manyate | kutaḥ ? **mānasā** mānasa-sarovarasthā **haṁsāḥ,** pakṣe mānasā harer manasi sthitā bhaktā yatra na **nitarāṁ ramante**, na sarvathaiva ramanta ity arthaḥ | sādhavo hṛdayaṁ mahyaṁ sādhūnāṁ hṛdayaṁ tv ahaṁ [bhā.pu. 9.4.68] iti bhagavad-ukteḥ | 

yad vā, mānaṁ tad-vacasa ādaram aramaṇāt syanti nāśayanti | yad vā, mānasāḥ sanakādaya ity uśantīty asya kartṛ-padaṁ yata **uśik** kamanīyaṁ saro bhagavad-dhāma ca **kṣayo** nivāso yeṣāṁ te | atra vacaḥ-śabdena vākye abhidhīyamāne, 


    nābhāgo nabhagāpatyaṁ yaṁ tataṁ bhrātaraḥ kavim |


    yaviṣṭhaṁ vyabhajan dāyaṁ brahmacāriṇam āgatam || [bhā.pu. 9.4.1]

ity-ādīnāṁ śrī-bhāgavatīyānām api pṛthag-vākyānāṁ vāyasa-tīrthatvaṁ prasajjate | śāstre’bhidhīyamāne vyāsādi-kṛteṣu purāṇādiṣu na kutrāpi hari-yaśaḥ sāmānyābhāva iti na kasyāpi vāyasa-tīrthatvaṁ syāt | tasmāt —


    kali-mala-saṁhati-kālano’khileśo 


    harir itaratra na gīyate hy abhīkṣṇam |


    iha tu punar bhagavān aśeṣa-mūrtiḥ 


    paripaṭhito’nu-padaṁ kathā-prasaṅgaiḥ || [bhā.pu. 12.12.66]

iti dvādaśokter atra vacaḥ-śabdenottaratra vāg-visarga-padena ca kathā-prasaṅga evocyate | evaṁ ca saty atratyāni sargāṇy evopākhyānāni hari-yaśo’laṅkṛtāny eva | anyatra pūrāṇādau bahūny evākhyānāni hari-yaśo-rahitāni vāyasa-tīrthāny eveti saṅgatiḥ ||10||

[atra yathā-ślokaṁ punaḥ 12.12.51-tama-padyaṁ draṣṭavyam | punar uktir ādarād iti jñeyam ||]

———————————————————————————————————————

**baladeva-vidyabhūṣaṇaḥ (vaiṣṇavānandinī) : **hari-mahima-sambandhābhāve kāvyaṁ nindyam ity āha—na yad iti | **citra-padaṁ **guṇālaṅkāra-yukta-padaśāli yad-vacaḥ kaveḥ kāvyaṁ kartṛ | jagat-pavitraṁ vaktṛśrotṛ-nikhila-śuddhikaraṁ harer yaśaḥ karhicin na gṛṇīta na varṇayet | tad-vijñā vāyasa-tīrthaṁ vikīrṇa-vicitrācchiṣṭānnaṁ gartaṁ manyante | kāka-samānāṁ kāmināṁ kāmyatvāt, yatra vacasi haṁsāḥ sādhavo hṛdayaṁ mahyam [bhā.pu. 9.4.68] ity-ādi-vakṣyamāṇāt hari-mano-vartino bhāgavatā na niramanti yatas te uśikṣayā uśik manojñaṁ hari-padam eva kṣayaṁ nivāso yeṣam | kṣi nivāsagatyor adhikaraṇe karmaṇi ca erac [pā. 3.3.56] ityac | prasiddhā haṁsā yathā mānasā mānasākhya-saro-nivāsina uśikṣayās tad-vartimanojña-kamala-vṛnda-prāptāras tādṛśi vāyasa-tīrthe na ramanti tadvat ||10||

**...**

|| 1.5.11 ||

**tad-vāg-visargo janatāgha-viplavo**

**yasmin prati-ślokam abaddhavaty api |**

**nāmāny anantasya yaśo’ṅkitāni yac**

**chṛṇvanti gāyanti gṛṇanti sādhavaḥ ||**

**śrīdhara-svāmī (bhāvārtha-dīpikā) : **vināpi pada-cāturyaṁ bhagavad-yaśaḥ-pradhānaṁ vacaḥ pavitram ity āha—tad iti | **tad vāg-visargaḥ** sa cāsau vāg-visargo vācaḥ prayogaḥ janānāṁ samūho **janatā** tasyā **aghaṁ viplāvayati** nāśayatīti tathā saḥ | **yasmin** vāg-visarge **abaddhavaty apy** apa-śabdādi-yukte’pi prati-ślokam **anantasya yaśasāṅkitāni nāmāni** bhavanti | tatra hetuḥ—**yad** yāni nāmāni **sādhavo** mahānto vaktari sati **śṛṇvanti** | śrotari sati **gṛṇanti** | anyadā tu svayam eva **gāyanti** kīrtayanti ||11||

———————————————————————————————————————

**kaivalya-dīpikā :** viṣṇu-mahimā-śūnyaṁ vākyaṁ ninditatvāt tat sahitaṁ stauti—**tad vāg** iti | **vāg visargo** vākya-prayogaḥ | **janatā** jana-samūhas tasyā **aghaṁ** pāpaṁ tasya **viplavo** vināśa-hetuḥ | ko’sau ? **yasmin** **anantasya nāmāni** **abaddhaṁ** duṣṭaṁ padaṁ yad yasmāt taṁ vāg-visargaṁ **sādhavaḥ** vaktari sati **śṛṇvanti**, śrotari sati **gṛṇanti** | ubhayābhāve svayaṁ **gāyanti** ||11|| [mu.pha. 8.28]

———————————————————————————————————————

**jīva-gosvāmī (krama-sandarbhaḥ) : **tad evaṁ vyatirekeṇa tad yaśaḥ stutvānvayenāpi stauti | sa vācāṁ prayogo jana-paramparāyā apy agha-viplavo yasmāt tathā-vidhaḥ | kīdṛśo’pi ? yasmin śloka-varṇanaṁ **praty abaddhavaty** api tat-tac-chloka-mātre yat-kiñcit-pratīta-saṅketāditvād asamyag-artha-bodhake’pi tasya yaśo-varṇana-leśa-saṁyojitāni nāma-mātrāṇi santi, na tu varṇana-cāturyāṇi, tādṛśo’pi | aho ! tasya nāmābhāsa-mātra-siddha-janatāgha-viplava-mātratvaṁ kiyan māhātmyaṁ yat tādṛśa kaniṣṭha-vāg-visarga-mayam api yaśaḥ sādhavaḥ pūrvokta-projjhita-kaitavā api bhaktāḥ paramānandāveśād vividhatayānuśīlayantīty āha—yac chṛṇvantīti ||11|| 

———————————————————————————————————————

**viśvanātha-cakravartī (sārārtha-darśiṇī) : **vyatirekeṇoktvā anvayenāha—tad-vāg iti | sa cāsau vāg-visargo vācaḥ-prayogaś ceti sa janatāyāḥ jana-samūhasya **agha**ṁ viplāvayati nāśayatīti sa pratiślokam abaddhavaty api bandhano’pi gāḍhaḥ śithilo vā kvāpi śloke yatra nāsti, kiṁ punar alaṅkārādir ity arthaḥ | apa-śabdavaty api iti svāmi-caraṇāḥ tathā-bhūte’pi tatra vāg-visarge upākhyāne nāmāni santi | kiṁ ca, yad yad evopākhyānaṁ śṛṇvanti**,** śrutvāpi punar gāyanti**,** gītvāpi punar gṛṇanti**,** na tu tṛpyantīti bhāvaḥ | yad vā, vaktari sati śṛṇvanti, śrotari sati gṛṇanti, anyadā svayaṁ gāyanti ||11||

[atra yathāślokaṁ punaḥ 12.12.52-tama-padyaṁ draṣṭavyam | punar uktir ādarād iti jñeyam ||]

———————————————————————————————————————

**baladeva-vidyabhūṣaṇaḥ (vaiṣṇavānandinī) : **guṇālaṅkāra-citra-padatāṁ vināpi cet kāvyaṁ hari-yaśo 'ṅkitaṁ syāt, tarhi śuddhi-karaṁ tan-niṣevyam ity āha—tad iti | sa cāsau vāg-visargaś ca vāg-racanā janatāyāḥ prāṇi-samūhasyāgha-viplavavo 'vidyā-paryanta—pāparāśi-vināśako bhavati | prati-ślokam avaddhavaty api bandha-śaithilya-cchando-bhaṅgāpa-śabda-juṣṭe'pi yasmin vāg-visarge'nantasya nāmāni santi, yada yāni sādhavaḥ śṛṇvanti gāyanti śrutvā gītvā ca punar gṛṇanti, na tṛpyantīti bhāvaḥ ||11||

 **...**

|| 1.5.12 ||

**naiṣkarmyam apy acyuta-bhāva-varjitaṁ**

**na śobhate jñānam nirañjanam |**

**kutaḥ punaḥ śaśvad abhadram īśvare**

**na cārpitaṁ karma yad apy akāraṇam ||**

**madhvācāryaḥ (bhāgavata-tātparyam) : **parokṣa-jñānaṁ na śobhate | aparokṣa-jñānaṁ na bhaktyā vinotpadyate | yasya deve parā bhaktiḥ [śve.u. 6.23], yam evaiṣa vṛṇute tena labhyaḥ [ka.u. 1.2.23], yad vāsudeva-śaraṇa-vidur añjasaivety-ādeḥ ||12||

———————————————————————————————————————

**śrīdhara-svāmī (bhāvārtha-dīpikā) : **bhakti-hīnaṁ karma śūnyam eveti[^45] kaumutya-nyāyena darśayati—naiṣkarmyam iti | niṣkarma brahma, tad-ekākāratvān niṣkarmatā-rūpaṁ **naiṣkarmyam,** ajyate’nenety añjanam upādhiḥ, tan-nivartakaṁ **nirañjanam** | evaṁ-bhūtam api **jñānam acyute bhāvo** bhaktiḥ, tad-**varjitaṁ cet alam** atyarthaṁ **na śobhate** samyag-aparokṣatvāya na kalpata ity arthaḥ | tadā **śāśvat** sādhana-kāle phala-kāle ca **abhadraṁ** duḥkha-svarūpaṁ yat kāmyaṁ **karma**, **yad apy akāraṇam **akāmyaṁ, tac ceti ca-kārasyānvayaḥ | tad api karma **īśvare nārpitaṁ cetkutaḥ punaḥ** śobhate ? bahir mukhatvena sattva-śodhakatvābhāvāt ||12||

———————————————————————————————————————

**kaivalya-dīpikā :** atha pañcabhiḥ karma-yogād bhaktim utkarṣayan ekena bhakti-hīnaṁ karma nindati[^46]—**naiṣkarmyam** iti | **naiṣkarmyaṁ** jñāna-yogaḥ | **acyuta-bhāvo** viṣṇu-bhaktiḥ | kutaḥ ? **na śobhate** yato’**jñāna-malam**, ajñānaṁ malo doṣo yatra tat tathā | tat kutaḥ ? yato **nirañjanam** | nirgatam añjanaṁ brahmaṇo vyañjanaṁ sattvaṁ yasmāt tat tathā | 

ayam arthaḥ—**naiṣkarmyaṁ** hi brahma-jñānaṁ pradhānam | tac ca sattva-guṇe brahmaṇy upāsite bhavati | netara-guṇe nirguṇe vā | yadā bhakti-hīnaṁ manaḥ naiṣkarmyam api **na śobhate**, tadā karma punaḥ kutaḥ śobhate? na kuto’pīty arthaḥ | yataḥ **śaśvad abhadram** | anuṣṭhāne phale cāmaṅgalam | **na ceśvare’rpitaṁ** nārāyaṇāyeti yenābhadratva-hāniḥ | 

nanu kiṁ kāmya-karma nindyate ? nety āha—**yad apy akāraṇaṁ** nityaṁ naimittakaṁ ca kāraṇaṁ kāmanā | naiṣkarmyam apīty api-śabdāt karma-nindāyāṁ tātparyam ||12|| [mu.pha. 6.2]

———————————————————————————————————————

**jīva-gosvāmī (bhagavat-sandarbhaḥ, 70.4): **yad vā, **nirañjanam** iti nirūpādhikam apīty arthaḥ | paramādaraṇīyatvād eva dvādaśānte [12.12.53] śrī-sūtenāpi punaḥ kṛtam idaṁ padyam ||12||

———————————————————————————————————————

**jīva-gosvāmī (krama-sandarbhaḥ) : **tad evaṁ yaśo-varṇanopalakṣita-bhaktito brahma-jñānasyāpi nyūnatve sa-kāma-niṣkāma-karmaṇo nyūnatvaṁ kim utety āha—naiṣkarmyam iti taiḥ ||12||

———————————————————————————————————————

**viśvanātha-cakravartī (sārārtha-darśiṇī) :** na kevalaṁ vaco-mātram eva bhakti-rahitaṁ vyartham, api tu śrauta-vacasāpi pratipādyam aparokṣaṁ jñānam api bhakti-rahitaṁ vyarthaṁ, kim uta parokṣaṁ jñānaṁ, kim utatarāṁ niṣkāma-karma, kim uttatamāṁ sakāma-karma vyartham ity āha—**naiṣkarmyam** iti | 

**naiṣkarmya**-rūpam **acyute bhāvaś** cid-ānanda-vigrahatva-bhāvanayā yā bhaktih, tad-**varjitaṁ** cej **jñānaṁ na śobhate** | tena tasmin māyā-śavalatā-lakṣaṇāpakarṣa-bhāvanayā bhakti-sattve’pi mokṣa-sādhakaṁ na bhavatīty arthaḥ | kīdṛśam ? **alam** atiśayena **nirañjanam** añjanam upādhir avidyā, tad-rahitam aparokṣam api, kiṁ punaḥ parokṣam ity arthaḥ | na ca vācyam upādhy-abhāve mokṣasyāsambhāvanā nāstīti | bhagavato’cintya-śaktyā naṣṭasyāpy upādheḥ punaḥ punaḥ prarohāt | tathā hi, vāsanā-bhāṣya-dhṛtaṁ pariśiṣṭa-vacanam—


    jīvan-muktā api punar bandhanaṁ yānti karmabhiḥ |


    yady acintya-mahā-śaktau bhagavaty aparādhinaḥ || iti |

tatraivānyatra ca—


    jīvan-muktā prapadyante kvacit saṁsāra-vāsanām |


    yogino na vilipyante karmabhir bhagavat-parāḥ || iti |

tathā, jñānāgniḥ sarva-karmāṇi bhasmasāt kurute’rjuna [gītā 4.33] iti jñāna-kāryaṁ naiṣkarmyam api na śobhate | tathā hi, rathayātrā-prasaṅge viṣṇu-bhakti-candrodaya-dhṛtaṁ purānāntara-vacanam—


    nānuvrajati yo mohād vrajantaṁ jagad-īśvaram |


    jñānāgni-dagdha-karmāpi sa bhaved brahma-rākṣasaḥ || iti |

ata evāgre vakṣyate—āruhya kṛcchreṇa paraṁ padaṁ tataḥ patanty adho’nādṛta-yuṣmad-aṅghrayaḥ [bhā.pu. 10.2.32] iti | jñānasyāpy acyuta-bhāva-varjitatve tasmin viphalaṁ, tadā kutaḥ punaḥ śaśvat phala-kāle sādhana-kāle abhadraṁ duḥkha-rūpaṁ karma-pravṛtti-paraṁ tad apy akāraṇaṁ nivṛtti-paraṁ ca karma īśvare anarpitaṁ sat na śobhate, sāphalyāya na bhavatīti ||12 ||

[atra yathāślokaṁ punaḥ 12.12.53-tama-padyaṁ draṣṭavyam | punar uktir ādarād iti jñeyam ||]

———————————————————————————————————————

**baladeva-vidyabhūṣaṇaḥ (vaiṣṇavānandinī) : **na kevalaṁ hari-yaśo 'naṅkitaṁ vāg-racanam eva viphalaṁ, kintu vedopalabdhaṁ jñānaṁ karma ca hari-bhāva-śūnyaṁ tathety āha—naiṣkarmyam iti | jñānaṁ svātma-viṣayakaṁ naiṣkarmyaṁ mokṣopāya-bhūtam apy acyuta-bhāva-varjitaṁ na śobhate | jīva-svarūpaṁ khalu prajāpatinā chāndogye paṭhitam—ya ātmāpahata-pāpnā vijaro vimṛtyu-viśoko vijighatso'pipāsaḥ satya-kāmaḥ satya-saṅkalpaḥ so'nveṣṭavyaḥ sa vijijñāsitavyaḥ [chā.u. 8.7.1, 3] iti tasyāṣṭa-guṇakasya jñānaṁ karma-bandha-vināśa-pūrvaka-vāñchita-pūrakam uktam | vijñānaṁ brahma ced-veda tasmāc-cen na pramādyati | śarīre pāpnano hitvā sarvān kāmān samaśnute iti taittirīyake [2.5] | ātmānaṁ ced-vijānīyād ayam asmīti pūruṣaḥ | kim icchan kasya kānāya śarīram anusañjvaret [bṛ.ā. 4.4.12] iti bṛhad-āraṇyake ca | tādṛśaṁ jñānaṁ jātam api hari-premno-śūnyañcet alam aty arthaṁ na śobhate, patityakta-patnī-bhūṣaṇa-dhāraṇavan-mokṣānandāya na kalpate ity arthaḥ | yato nirañjanaṁ añjū vyakti-mrakṣaṇa-kānti-gatiṣu iti dhātu-pāṭhaḥ | hari-lābha-rahitam ity arthaḥ, hariḥ khalu bhāvenaiva gamyate | bhāva-grāhyam anīḍākhyam iti śruteḥ | yadi jñānam apy evaṁ tarhi śaśvad abhadraṁ sādhana-kāle, phala-kāle vāma-ṅgalaṁ yat kāmyaṁ yac-cākāraṇam akāmyaṁ karma tad īśvare'narpitaṁ kutaḥ śobhate, naivety arthaḥ | 

nanu jaiva-jñānena bhagavad-dhāma-gatir abhimatā, evaṁ ca tam eva viditvāti mṛtyum eti, nānyaḥ panthā vidyate'yanāya [śve.u. 3.8] iti śruti virodhaḥ? maivaṁ, sva-samādher upakāritayā bhagavad-bhukteḥ sattvān na tad-virodhaḥ, bhāva-virahāt tu **na śobhata** ity uktam ||12||

 **...**

|| 1.5.13 ||

**atho mahā-bhāga bhavān amogha-dṛk**

**śuci-śravāḥ satya-rato dhṛta-vrataḥ |**

**urukramasyākhila-bandha-muktaye**

**samādhinānusmara tad-viceṣṭitam ||**

**madhvācāryaḥ (bhāgavata-tātparyam) : **śuci-śravāḥ viṣṇuḥ | samādhinā samādhi-bhāṣayā | smaraṇaṁ grantha-kṛtiḥ | smaranti cety ādeḥ ||13 ||

———————————————————————————————————————

**śrīdhara-svāmī (bhāvārtha-dīpikā) : **tad evaṁ bhakti-śūnyāni jñāna-vāk-cāturya-karma-kauśalāni vyarthāny eva yataḥ, ato hareś caritame vānuvarṇayety āha | atho ataḥ kāraṇāt | amoghā yathārthā dṛk dhīr yasya, śuci śuddhaṁ śravo yaśo yasya, satye rataḥ, dhṛtāni ca vratāṇi yena sa bhavān evaṁ mahā-guṇas tāvat | ata urukramasya vividhaṁ ceṣṭitaṁ līlāṁ samādhinā cittaikāgryeṇākhilasya bandha-muktaye he mahā-bhāgya-nidhe, tvam anusmara, smṛtvā ca varṇayety arthaḥ | etac ca vākyāntaram iti madhyama-puruṣa-prayogo nānupapannaḥ ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** satyaṁ tarhy acyute bhāva eva sarvotkṛṣṭatvena tavābhimataḥ sa ca tan-nāma-līlā-kīrtana-śravaṇādibhir eva bhavati | tatra nāma rāma-kṛṣṇety ādi prasiddham eva | līlā kīdṛśī tavābhimatā tām upadiśety apekṣāyām āha atho iti | amogha-dṛk avyartha-jñānaḥ śuciḥ śuddhaṁ śravo yaśo yasya tathābhūto bhavān bhavati | ataḥ satya-rato dṛḍha-vrataḥ san | akhilānāṁ jīvānām akhilasya bandhasya vā muktaye | tasya vividhaṁ ceṣṭitaṁ līlām | samādhinā cittaikāgryeṇa smara | līlā hi bhaktimati śuddhe citte svayam eva sphurati tasyāḥ sva-prakāśatvād anantatvād atirahasyatvād anyathā kenāpi vaktuṁ gṛhītaṁ cāśakyatvād iti bhāvaḥ | smṛtyā ca varṇaya | tad evāmogha-dṛktvaṁ śuddha-yaśastvam anyathā naiveti bhāvaḥ | yad vā, amoghe dṛśau netre yasya śucinī śravasī karṇau yasyeti kācil līlā netrābhyāṁ dṛṣṭā kācit karṇābhyāṁ śrutā ca tathā satya-rata iti dhṛta-vrata iti āsakti-niścaya-sūcitābhyāṁ mano-buddhibhyām api kācid atirahasya adṛṣṭāśrutāpy avakalitaiva sā sā samprati cittaikāgryeṇa smaryatāṁ smṛtvā ca varṇyatām atrānusmareti madhyama-puruṣo vākya-bhedāt ||13 ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu mama pūrvānuṣṭhitaṁ sarvaṁ nyūnam uktaṁ bhagavatā? athodānīṁ mamanuṣṭheyam upadiśeti cet-tatrāha—atho iti | bhavān amogha-dṛk avyartha-catu-lakṣaṇī-jñānaḥ śuciśravāḥ pavitra-kīrtiḥ satyarato dhṛta-vrataś ca vartate, atho akhilānāṁ prāṇinaṁ bandha-vimuktaye urukramasya tad-viceṣṭitaṁ samādhinā cittaikāgryeṇānusmara | catur lakṣaṇyāṁ vyāpteś ca samañjasam, sarvābhedād anyatreme [ve.sū. 3.3.10-11] iti sūtrābhyāṁ tasyānanta-vīryasya kṛṣṇasya bālyadi-sambaddhās tan-mahima-bodhikā nityā manoharāḥ prāṇi-bandhaharāś ca yā līlāḥ sūcitāstāḥ anusmṛtya varṇayeti | vākya-bhedād anusmareti madhyama-puruṣa-prayogo nānupapannaḥ ||13||

 **...**

|| 1.5.14 ||

**tato’nyathā kiñcana yad vivakṣataḥ**

**pṛthag dṛśas tat-kṛta-rūpa-nāmabhiḥ |**

**na karhicit kvāpi ca duḥsthitā matir**

**labheta vātāhata-naur ivāspadam ||**

**śrīdhara-svāmī (bhāvārtha-dīpikā) : **vipakṣe doṣāntaram āha—tata iti | tata urukrama-ceṣṭitāt pṛthag-dṛśo’ta evānyathā prakārāntareṇa yat kiṁcid arthāntaraṁ vivakṣatas tayā vivakṣayā kṛtaiḥ sphuritai rūpair nāmābhiś ca vaktavyatvenopasthitair duḥsthitānavasthitā satī matiḥ kadācit kvāpi viṣaye āspadaṁ sthānaṁ na labheta, vātenāhatā āghūrṇitā naur iva | tad uktam—


    vyavasāyātmikā buddhir ekeha kuru-nandana | 


    bahu-śākhā hy anantāś ca buddhayo’vyavasāyinām || [gītā 2.41] ity-ādi ||14||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **anvayenoktvā vyatirekenāha tata iti | tata urukrama-ceṣṭitād anyathā yat kiṁcanāpi kiṁ punar bahu-vivakṣito vaktum icchato’pi | kiṁ puna vadato’pi kiṁ punas tan mukhāt śrutvā tad-anuṣṭhitaḥ sarvatra hetuḥ pṛthag-dṛśaḥ | tac-ceṣṭitāt pṛthag-vastuny eva dṛk dṛṣṭis tātparyaṁ yasya tasya | atas tat-kṛtai rūpair nirūpaṇīyair arthair nāmabhis tad-vācakaiḥ śabdaiś ca duḥsthitā anavasthitā matiḥ kadācid api kāle kvāpi deśe āspadaṁ sthānaṁ vātāhata-naur iveti vā tena ghūrṇayitvā nānā-sthānaṁ nītvā āhatā vyāhatās tato nimajjata eva yathā tathā tair jñāna-karma-kāvya-kauśalādibhir iti ||14 ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vipakṣe kṣatim āha—tata urukrama-viceṣṭitād anyathā yat kiñcanālpam api vivakṣato vaktum icchato na tu kathayato'pi pṛthag-dṛśas tad aviceṣṭitāt pṛthag- bhūte'rthe dṛk yasya tasya kaver matis tayā vivakṣayā kṛtair vibhātai-rūpair nāmabhiś ca vācyair vācakaiś ca duḥsthitā capalā satī karhicit kāle kvāpi deśe āspadaṁ sthānaṁ na labheta, vātenāhatā ghūrṇitā nauriveti, sā yathā nimajjedevaṁ sāpy avidyāyām iti ||14||

 **...**

**|| 1.5.15 ||**

**jugupsitaṁ dharma-kṛte’nuśāsataḥ**

**svabhāva-raktasya mahān vyatikramaḥ |**

**yad-vākyato dharma itītaraḥ sthito**

**na manyate tasya nivāraṇaṁ janaḥ ||**

**madhvācāryaḥ (bhāgavata-tātparyam) : **pravṛtti-dharma-kṛte ||15||

———————————————————————————————————————

**śrīdhara-svāmī (bhāvārtha-dīpikā) : **tad evaṁ hari-yaśo vinā bhāratādiṣu kṛtaṁ dharmādi-varṇanam akiṁcit-karam ity uktam | pratyuta viruddham eva jātam ity āha—**jugupsitam** iti | 

**jugupsitaṁ** nindyaṁ kāmya-karmādi | tatra **svabhāvata** eva **raktasya** anurāgiṇaḥ puruṣasya **dharmārthamanuśāsataḥ** prerayatas tava **mahān** ayaṁ **vyatikramo**’nyāyaḥ | kutaḥ ? ity ata āha—**yasya vākyato**’yam eva mukhyo **dharma** iti **sthitaitaraḥ** prākṛto janaḥ | tasya kāmya-karmāder anyena tattva-jñena kriyamāṇaṁ **nivāraṇaṁ** svayam eva vā tvayā kriyamāṇam | 

yad vā, na karmaṇā na prajayā dhanena tyāgenaike amṛtatvam ānaśuḥ [kaivalya-u. 3] ity-ādi śrutyā kriyamāṇaṁ yathārtham etad iti na manyate, kiṁ tu pravṛtti-mārgānadhikṛta-viṣayaṁ tad iti kalpyati | tad uktaṁ matāntaropanyāse bhaṭṭaiḥ—


    tatraivaṁ śakyate vaktuṁ ye’ndha-paṅgavādayo narāḥ |


    gṛhasthatvaṁ śakṣyanti kartuṁ teṣām  ayaṁ vidhiḥ ||


    naiṣṭhikaṁ brahmacaryaṁ vā parivrājakatāpi vā |


    tair avaśyaṁ grahītavyā tenādāv etad ucyate || [tantra-vārtikā 2.2] ity-ādi ||15||

———————————————————————————————————————

**kaivalya-dīpikā :** mumukṣayā jijñāsum upasthitaṁ śiṣyaṁ prati bhakter anyaṁ varṇayato viśraddha-vañcana-doṣaḥ syād ity āha—**jugupsitam** iti | **jugupsitam** adharma-sādhanam viṣaya-sevanam | tatraiva **svabhāvena raktasya** **dharma-kṛte** dharmāya yo’nuśāsti tasya **mahān vyatikramaḥ** | yasyāptatvena gṛhītasya vākyād adharmo’pi dharmo’yam iti niścitya sthitaḥ | **itaraḥ** prākṛto **janaḥ** | **tasya** anyathā grahaṇasya **nivāraṇam** anyaiḥ kriyamāṇaṁ **na manyate** | tasyopadeṣṭur ayaṁ doṣaḥ | tad uktaṁ—

kāmino varṇayan kāmān lobhaṁ lubdhasya varṇayan |

naraḥ kiṁ phalam āpnoti kūpe’ndham iva pātayan || iti ||15|| [mu.pha. 6.3]

———————————————————————————————————————

**jīva-gosvāmī (krama-sandarbhaḥ) : **tad evaṁ śrī-hari-yaśo gauṇīkṛtya bhāratādiṣu kṛtaṁ jugupsitaṁ kāmya-karmādi-varṇana-prācuryaṁ lokānāṁ tad-eka-niṣṭhatvāya jātam ity āha—jugupsitam iti |  \
 \
svabhāva-raktasyānādi-viṣaya-vāsanayā svabhāvata eva kāmanā-parasya puruṣasya **dharma-kṛte** bhagavad-dharma-paryantasya niṣkāmasya dharmasya kṛte bhagavad-dharmam eva | tatra paryavasāyitum **anu** nirantaram eva nindyaṁ kāmyaṁ karma **śāsata** upadiśataḥ, na tu vede pravartanārthaṁ tat-prarocanayā yat kiñcid anūdya muhur apavadataḥ kasyacid anyasyāpi **mahān vyatikramo** veda-tātparya-jñānenānyāyaḥ syāt | bhavataḥ syād iti tu kathaṁ bruvāṇīti bhāvaḥ |

nanu vede’pi tādṛk-kāmya-karma-kathanasya nirantaratā dṛśyate ? tatrāha—**yad-vākyata** iti | yasya tad-vidhasya vākyato durūha-vedārtha-nirṇāyakād vākyād vacana-mātrāt, kim uta brahma-loka-prasiddha-śata-koṭi-vistara-purāṇetihāsataḥ svecchayā yena saṅgṛhītāt tat-tad-vākyād **itaro janas** tad eva kartavyam iti parāmṛśan **sthito** yatra niścalaḥ syāt, tasya tad-vidhasya **nivāraṇam** anyathā vaktṛtayā cintanaṁ tava svalpatama-vākyenānyasya pracuratama-vākyenāpi **na manyeta** | **yad** yasmāt tava śiṣyāṇām api jaiminy-ādīnām anyā pratipattir dṛśyate, tasmāt pravṛttaṁ nivṛttaṁ ca dharmaṁ parityajya, nivṛtta-tarṣair upagīyamānāt [bhā.pu. 10.1.4] ity-ādi-rītyā sarveṣāṁ sarvāpac-chamakaṁ kāmyaṁ ca yad bhagavad-yaśas tad eva varṇyatām iti bhāvaḥ |

ato,


    na buddhi-bhedaṁ janayed ajñānāṁ karma-saṅginām |


    joṣayet sarva-karmāṇi vidvān yuktaḥ samācaran || [gītā 3.26]

iti śrī-gīta-vākyaṁ tu jñānādy-upadeṣṭṛ-viṣayam eva, na tu bhagavad-dharma-mahimajñatva-tādṛśa-viṣayam | tad uktaṁ śrīmad-ajitena—


    svayaṁ niḥśreyasaṁ vidvān na vakty ajñāya karma hi |


    na rāti rogiṇo’pathyaṁ vāñchato’pi bhiṣaktamaḥ || [bhā.pu. 6.9.50] iti |

tādṛśopadeśe sarveṣām eva parama-viśvāsāspadatvād iti bhāvaḥ ||15||

———————————————————————————————————————

**viśvanātha-cakravartī (sārārtha-darśiṇī) : **nanu mayā bhagavad-yaśa eva grāhayituṁ bhāratādi-śāstraṁ kṛtaṁ kintu kāmi-lokānāṁ bhagavad-bhaktim anicchūnāṁ śāstre pravartanārtham eva prathamaṁ grāmya-sukha-prakṣepo dattaḥ | na tu me tatra tātparyam | 


    munir vivakṣur bhagavad-guṇānāṁ 


    sakhāpi te bhāratam āha kṛṣṇaḥ | 


    yasminn nṛṇāṁ grāmya-sukhānuvādair 


    matir gṛhītān hareḥ kathāyām || [bhā.pu. 3.5.12]

iti vidūroktir eva pramāṇam iti cet satyam | upakāre pravṛttāt tvatta eva lokānām aprakāra evābhūd ity āha jugupsitam iti | dharma-kṛte vidurokta-nyāyena bhagavad-dharma-grahaṇārtham eva jugupsitam anuśāsataḥ | kāmya-dharmānupadiśatas tvattaḥ sakāśād eva svabhāva-raktasya viṣayeṣūtpattita eva rāgiṇo lokasya mahān vyatikrama upaplavo jātaḥ | kuta ity ata āha yad vākyato veda-vyāsa-vākyato dharma iti itaraḥ prākṛto janaḥ devān pitṝn samabhyarcya khādan māṁsaṁ na doṣabhāg ity-ādi vidhāv eva sthitas tasya dharmasya nivāraṇam | sarva-dharmān parityajya mām ekaṁ śaraṇaṁ vraja ity-ādi-vākyena kriyamāṇaṁ na manyate kintu pravṛtti-mārgānadhikṛta-viṣayam etad-vākyam iti kalpayati | tad uktaṁ matāntaropanyāse bhaṭṭaiḥ | 


    tatraivaṁ śakyate vaktuṁ ye’nye paṅgv-ādayo narāḥ |


    gṛhasthatvaṁ na śakyante kartuṁ teṣām  ayaṁ vidhiḥ || 


    naiṣṭhika-brahmacaryaṁ vā parivrājakatāthavā | 


    tair avaśyaṁ gṛhītavyā tenādāv etad ucyate || ity-ādi ||15 ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu sakāmān-nivṛttau ninīyuṇā mayā tan-mano'nurodhena kāmyaṁ karmopadiśya pitā-putrādi-saṁvādair akāmyaṁ tad-vahūpadiṣṭam uktaṁ caitad-vidureṇa munir vikṣur bhagavad guṇānām [bhā.pu. 3.5.12] ity-ādineti cet-tatrāha—svabhāve naiva sakāma-karmaṇi raktasya janasya dharma-kṛte niṣkāma-karmānuṣṭhānāya hiṁsā-miśratvāj-jugupsitaṁ nindyaṁ kāmyaṁ karmānuśāsatas tava mahān vyatikramo'nyāyaḥ yasya tava vākyato dharmo'yam iti sthitaḥ sthira-dhīr itaraḥ sakāmas tasya tad itarasya vā viduṣā nivāraṇaṁ tat-tat-saṁvāda-vākyaṁ na karmaṇā prejayā ity-ādi [mahā-nārāyaṇa 8.14] śruti-vākyaṁ ca na manyate, kintu paṅgṛndha-vadhira-viṣayaṁ tad iti kalpayati | athāca pravāha-prānte nimajjatas tan-madhya-prāpakaḥ kṣepa ivāyaṁ tavānyāya iti bhāvaḥ ||15||

**...**

**|| 1.5.16 ||**

**vicakṣaṇo’syārhati vedituṁ vibhor**

**ananta-pārasya nivṛttitaḥ sukham |**

**pravartamānasya guṇair anātmanas**

**tato bhavān darśaya ceṣṭitaṁ vibhoḥ ||**

**śrīdhara-svāmī (bhāvārtha-dīpikā) : **nanu yady evaṁ pravṛtti-mārgo nindyate tarhi nivṛtti.mārge sarva-kriyā-tyāgenaiva pārameśvara-sukha-svarūpānubhūteḥ kiṁ tad-yaśaḥ-kathanenāpi tatrāha—vicakṣaṇa iti | vicakṣaṇo nipuṇaḥ | kaścid eva nivṛttitaḥ sarva-kriyā-nivṛttyāsya vibhoḥ sukhaṁ nirvikalpaka-sukhātmakaṁ svarūpaṁ vedituṁ jñātum arhati na punar avicakṣaṇaḥ pravṛtti-svabhāvaḥ | vibhutve hetuḥ—na antaḥ kālataḥ, pāraṁ ca deśato yasya tasya vibhoś ceṣṭitam | tataḥ kāraṇāt he vibho, anātmano dehādy-abhimānino’ta eva guṇaiḥ sattvādibhiḥ pravartamānasya janasya darśaya bhavān iti | tvam ity arthaḥ | pāṭhāntare he bhavann iti saṁbodhanam ||16||

———————————————————————————————————————

**jīva-gosvāmī (krama-sandarbhaḥ) : **pūrvam abhipretaṁ yaśo-varṇanam eva spaṣṭam upadiśati—vicakṣaṇa iti | vicakṣaṇo bhavān ity anvayaḥ | he vibho ! yato vicakṣaṇo bhavān sarvato nivṛtti-pūrvakam asya vibhoḥ śrī-bhagavataḥ sambandhi sukhaṁ bhakti-rūpaṁ veditum arhati, yogyo bhavati, tato hetor anātmanaḥ pāramārthika-buddhi-hīnasyāta eva guṇair viṣayais tat-sukhena pravartamānasyāpi janasya kṛte tasya ceṣṭitaṁ līlām eva tvaṁ varṇaya |


    nivṛtta-tarṣair upagīyamānād


    bhavauṣadhāc chrotra-mano-'bhirāmāt | [bhā.pu. 10.1.4]

iti tasyāpy anāyāsena tat-sukha-prāpty-upapattes tato nivṛttānāṁ tu sutarām eva, tad-udbhūtaṁ bhaved iti bhāvaḥ | bhavann iti pāṭhe sambodhanam | tataś ca vicakṣaṇo yo bhavati, sa eva sarva-viṣaya-nivṛttyā bhajanānantareṇa yad asya bhakti-rūpaṁ sukham, tad veditum arhati | ato yadyapi—


    sa saṁhitāṁ bhāgavatīṁ kṛtvānukramya cātma-jam |


    śukam adhyāpayām āsa nivṛtti-nirataṁ muniḥ || [bhā.pu. 1.7.8] iti |

tathā—


    hitvā sva-śiṣyān pailādīn bhagavān bādarāyaṇaḥ |


    mahyaṁ putrāya śāntāya paraṁ guhyam idaṁ jagau || [bhā.pu. 9.22.22-3]

iti tasyaiva mukhyādhikāritvam uktam, tathāpi nivṛtta-tarṣaiḥ ity-ādi-nyāyena guṇaiḥ pravartamānasyāpi hitārthaṁ tasya ceṣṭitam eva darśayety ādi pūrvavat ||16||

———————————————————————————————————————

**viśvanātha-cakravartī (sārārtha-darśiṇī) :** kiṁ ca tad api tvaṁ dharmāntaraṁ vinindya bhagavad-yaśa eva varṇayety āha vicakṣaṇa iti | itaraḥ prākṛto viveka-śūnyo janaḥ sthita ity uktam | vicakṣaṇaḥ vivekī janas tu asya vibhoḥ sukhaṁ nivṛttitaḥ tad itara-grāmya-sukha-nivṛttyā veditum arhati tatra hetur ananta-pārasya na antaḥ kālataḥ pāraṁ ca pramāṇato yasya tasya tena sāntād alpa-pramāṇāc ca viṣaya-sukhān nivṛtya anantam apāra-pramāṇaṁ ca vibhoḥ sukhaṁ viditvā tad-arthaṁ bhaktim eva kartum arhatīti bhāvaḥ | tataś ca vicakṣaṇa-janasya bhaktau pravṛttim ālokya, yad yad ācarati śreṣṭhas tat tad evetaro janaḥ [gītā 3.21] iti nyāyenāvicakṣaṇo’pi tatraiva pravarteta ity atas tad-artham api bhagavac-caritraṁ varṇayety āha guṇaiḥ pravartamānasya ataevānātmano buddhi-viveka-śūnyasya janasya banda-vimuktaye ceṣṭitaṁ līlāṁ darśaya | he vibho ! atra samartho yato’sāv api sarvato nivṛtya śuddhāṁ bhaktiṁ kṛtvā tadīyaṁ sukhaṁ labhatām iti bhāvaḥ | yad vā, evam avatāraṇīyam | 

nanu, yadi nivāraṇaṁ jano na manyate tarhy adhunāpi tvad-upadeśenāpy ārabdhena tat-tat-sarva-mata-nivartaka-bhakti-mātra-pravartakena śāstreṇālam | maivam | na hy asmin jagati sarva evāvivekino vivekino’pi santīty āha vicakṣaṇa iti | vibhoḥ kathaṁ bhūtasya ananta-pārasya | tatra kālato’ntābhāvam āha | prakarṣeṇādhunāpi vartamānasya tena tasya tac-ceṣṭitasya bhūta-pūrva-mātratvaṁ na jñeyam iti bhāvaḥ | pramāṇato’nta-bhāvam āha guṇaiḥ sattvādibhir na bhavaty ātmā deho yasya cid-ānanda-maya-vigrahasyety arthaḥ | nahi ghana-cid-vastu kenāpi pramātuṁ śakyate iti bhāvaḥ ||16 ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu na manyate nivāraṇam ity uktaṁ, tataś ca śravaṇādy adhikārya-bhāvāt tad-viceṣṭita darśanaṁ viphalaṁ bhāvīti cet-tatrāha—vicakṣaṇaḥ pravṛtti-nivṛtti-svarūpa-phala-jñāna-nipuṇe janaḥ vibhoḥ sarveśvarasyāsya kṛṣṇasya sukhaṁ veditum arhati | kīdṛśasya? kālako'nto deśataḥ pāraś ca yasya nāsti tādṛśasya | tathā cānityānmitāc ca pravṛtti-sukhān-nivṛttyā nityam amitaṁ ca vibhoḥ sukhaṁ jānan sa tan-mayaṁ tad upalambhakaṁ ca tad-viceṣṭitaṁ śroṣyatīti na khalu vicakṣaṇa-śūnyaṁ jagat | tataś ca yadyad ācarati śreṣṭhas tat-tad evetaro janaḥ [gītā 3.21] ity-ādi-nyāyena tasmād anyo'pi tādṛk bhāvīti na viphalaṁ tat-pradarśanam | tasmād anātmano viveka-buddhi-śūnyasya guṇaiḥ sattvādibhiḥ pravartamānasya janasya bandha-vimuktaye bhavān vibhor viceṣṭitaṁ darśayatv iti tat-sampradāyaḥ pracared eva | na hi tādṛśe tad-viceṣṭita-pīyūṣe vidite kāmya-sukhaleśa-khātakodake gṛdhnurr bhaved iti bhāvaḥ | ārṣo madhyama-puruṣaḥ ||16||

 **...**

**|| 1.5.17 ||**

**tyaktvā sva-dharmaṁ caraṇāmbujaṁ harer**

**bhajann apakvo’tha patet tato yadi |**

**yatra kva vābhadram abhūd amuṣya kiṁ**

**ko vārtha āpto’bhajatāṁ sva-dharmataḥ ||**

**śrīdhara-svāmī (bhāvārtha-dīpikā) : **evaṁ tāvat kāmya-dharmāder anartha-hetutvāt taṁ vihāya harer līlaiva varṇanīyety uktam | idānīṁ tu nitya-naimittika-svadharma-niṣṭhām apy anādṛtya kevalaṁ hari-bhakter evopadeṣṭavyety āśayenāha—**tyaktvā** iti | nanu svadharma-tyāgena bhajan bhakti-paripākena yadi kṛtārtho bhavet, tadā na kācic cintā, **yadi** punar **apakva** eva mriyeta tato bhraśyed vā, tadā svadharma-tyāga-nimitto’narthaḥ syād ity āśaṅkyāha | **tato** bhajanāt kathaṁcit **pated** bhraśyen mriyeta vā yadi tad api bhakti-rasikasya karmānadhikārān nānartha-śaṅkā | aṅgīkṛtyāpy āha | vā-śabdaḥ kaṭākṣe | yatra **kva vā** nīca-yonāv apy **amuṣya** bhakti-rasikasyābhadram abhūt kim | nābhūd evety arthaḥ | bhakti-vāsanā-sad-bhāvād iti bhāvaḥ | abhajadbhis tu kevalaṁ **svadharmataḥ ko vā arthaḥ āptaḥ** | **abhajatām** iti ṣaṣṭhī tu sambandha-mātra-vivakṣayā ||17||

———————————————————————————————————————

**kaivalya-dīpikā :** kaścid viṣṇu-līlā-śravaṇādeḥ sākāropāsanasyāntaraṅgasya bahiraṅge nāgnihotrādinā vyavadhānaṁ mābhūd iti sva-dharmaṁ tyajati | kaścit tu nityākaraṇe pratyavāya-bhayād īśvarārpaṇe tv ayathāvat kṛtaṁ syād iti ca bhakti-yogaṁ tyajati | tayoḥ prathamaḥ śreyān iti āha—**tyaktvā** iti | **apakvaḥ** sādhakaḥ | antya-bhūmikām aprāptaḥ | atha nityākaraṇa-pratyavyāyād anantaram | **tataḥ** sthānād **yatra** **kvacana** sthāne **yadi patet** | **amuṣya** patitasya **kim abhadram** **abhūt** ? na kim apīty arthaḥ | viṣṇu-bhakti-vāsanā sad-bhāvād iti bhāvaḥ | **abhajatā** bhakti-hīnena **sva-dharmataḥ ko vā arthaḥ prāptaḥ** ? na ko’pīty arthaḥ | viṣaya-sukhe prāpte’py anarthatvād ity arthaḥ ||17|| 

———————————————————————————————————————

**sanātana gosvāmī (ha.bha.vi. 11.554):** naiṣkarmyam apy acyuta-bhāva-varjitaṁ [bhā.pu. 1.5.12] ity-ādinā kāmya-karmāder anartha-hetutvāt taṁ vihāya harer līlādi-varṇanā-rūpā bhaktiḥ kāryety uktvā | idānīṁ tu nitya-naimittikādi-svadharma-niṣṭhām apy anādṛtya kevalaṁ hari-bhaktir eva kāryety āha—tyaktveti | svadharmaṁ nija-nija-varṇāśrama-dharmaṁ tyaktvā | nanu svadharma-tyāgena bhajana-bhakti-paripākena yadi kṛtārtho bhavet, tarhi na kācic cintā, yadi punar apakva eva mriyeta, tato bhraśyeta vā, tadā ca svadharma-tyāga-nimitto’narthaḥ syād ity āha—tato bhajanāt patet kathaṁcit bhraśyet mriyate vā | yadi tathāpi bhakti-rasikasya karmānadhikārān nānartha-śaṅkā | aṅgīkṛtyāpy āha | vā-śabdaḥ kaṭākṣe | yatra kva vā nīca-yānāv apy amuṣya bhakti-rasikasyābhadram abhūt kim ? nābhūd evety arthaḥ | bhakti-vāsanā-sambhāvanād iti bhāvaḥ | abhajadbhis tu kevalaṁ svadharmataḥ ko vā arthaḥ prāptaḥ ? abhajatām iti ṣaṣṭhī saṁbandha-mātra-vivakṣayā | ata eva śrī-bhagavad-gītāsu sarvānte sarvopadeśa-sāraḥ—sarva-dharmān parityajya [gītā 18.66] iti | ekādaśa-skandhe ca—tasmāt tvam uddhavotsṛjya [bhā.pu. 11.12.14] ity-ādi | tac ca sarvam agre śaraṇāpattau lekhyam eva ||17||

———————————————————————————————————————

**jīva-gosvāmī (krama-sandarbhaḥ) : **idānīṁ svadharma-parityāge’pi doṣaḥ pariharati—tyaktveti | ayam arthaḥ—sva-dharmaṁ tyaktvā yo bhajan syāt, amuṣyābhadraṁ tāvan na bhavaty eva—devarṣi-bhūtāpta-nṛṇāṁ [bhā.pu. 11.5.41] ity ādeḥ | tatra yadi bhagavat-prāptāyogyaḥ syāt, āyuḥ-kṣayeṇa citraketuvad aparādhena vā dehāntaraṁ prānuyāt, bharatavat tasminn eva dehe’pi bālyāviṣṭaḥ syāt tadā tasya bhakty-abhāva-samaye’pi yaḥ svadharma-tyāgas tenāpi nābhadraṁ bhavet, bhakti-vāsanāyās tv avicchitti-dharmatvāt | tataś ca yatra kva vāpy avasthāyāṁ tasyābhadraṁ na syād eva, abhaktānāṁ tu ko vārthaḥ satatam avyabhicārī syād iti ||17||

———————————————————————————————————————

**viśvanātha-cakravartī (sārārtha-darśiṇī) :** nanu—


    na buddhi-bhedaṁ janayed ajñānāṁ karma-saṅginām |


    yojayet sarva-karmāṇi vidvān yuktaḥ samācaran || [gītā 3.26] 

iti śrī-gītopaniṣad-vākyena karma-tyājanaṁ niṣiddhaṁ satyaṁ taj-jñānopadeṣṭṛ-viṣayam eva jñānasyāntaḥkaraṇa-śuddhy-adhīnatvāt | tac-chuddhes tu niṣkāma-karmādhīnatvāt | bhaktes tu svataḥ prābalyād antaḥkaraṇa-śuddhi-paryantānapekṣatvāt | na bhukty-upadeṣṭṛ-viṣayam | yad uktaṁ śrīmad-ajitena—


    svayaṁ niḥśreyasaṁ vidvān na vakty ajñāya karma hi |


    na rāti rogiṇo’pathyaṁ vāñchato’pi bhiṣaktamaḥ || [bhā.pu. 6.9.50] iti | 

tasmāt—sarva-dharmān parityajya mām ekaṁ śaraṇaṁ vraja [gītā 18.66] iti | dharmān santyajya yaḥ sarvān māṁ bhajeta sa tu sattamaḥ [bhā.pu. 11.11.32] ity-ādi bhagavad-vākya-balān nitya-naimittika-svadharma-niṣṭhāyā api tyājanayaiva kevalaiva hari-bhaktir upadeṣṭavyety āśayenāha tyaktveti | ktvā-pratyayena bhajanārambha-daśāyām api karmānuvṛttir niṣiddhā sva-dharmaṁ tyaktvā yo bhajan syād amuṣyābhadraṁ tāvan na bhaved eva | devarṣi-bhūtāpta-nṛṇāṁ pitṛṇaṁ [bhā.pu. 11.5.41] ity āder yadi punar upakvo bhagavat-prāpty-ayogyo mriyeta jīvann eva vā kathaṁcid anyāsaktas tato bhajanāt durācāratayā vā patet | tad api karma-tyāga-nimittam abhadraṁ na bhaved eva bhakti-vāsanāyās tv anucchitti-dharmatvāt sūkṣma-rūpeṇa | tad api sattvāt karmānadhikārād ity āha | yatra kva vā janmani kim abhadram abhūn nābhūd eva | vā-śabdasya kaṭākṣārthakatvāt tuṣyatu durjana iti nyāyenaiva pātābhyupagamaḥ na tu vastutaḥ pātas tad-dhetukaṁ nīca-yonitvaṁ ca | na hy aṅgopakrame dhvaṁso mad-dharmasyoddhavāṇv api [bhā.pu. 11.29.20] iti śrī-bhagavad-vākyād amogha-bhakty-aṅkurasyāvaśya-bhāvya-patra-puṣpa-phalāditvād iti bhāvaḥ | atra bhaved ity anuktvā bhūta-nirdeśo vādinaḥ praty ākṣepaṁ sūcayati | abhajatām abhajadbhis tu svadharmataḥ ko vā artha āpto na ko’pīty arthaḥ ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu hari-līlā-rasābhi-niveśān-nitya-karmāpi tyajantaḥ pratyavāyinaḥ syurato vedācāryeṇa mayā kathaṁ tādṛśaṁ tat pradarśanīyaṁ? tatrāha—tyaktveti | sva-dharmaṁ nitya-karmāpi tyaktvā hareś caraṇāmbujaṁ bhajan jano yadyapakvo'labdha bhakti-phalaḥ patenmriyeta, artha viṣaya-saṅgena tatas tad-bhajanād bhraṁśeta vā tarhi vatra kva vā jātasyāmaṣyābhadraṁ tat-pada-vicyuti-lakṣaṇam amaṅgalam abhūt kiṁ?  \
bhakti-vījasyākṣayatvān-nābhūd ity arthaḥ | gītañcaivaṁ bhagavatā—


        na hi kalyāṇa-kṛt kaścid-durgatiṁ tāta gacchati | 


        prāpya puṇyakṛtāṁ lokāluṣitvā śāśvatīḥ samāḥ | 


        śucīnāṁ śrīmatāṁ gehe yoga-bhraṣṭo'bhijāyate || [gītā 6.41-42]

ity-ādibhiḥ, hari-padāmbuja-prapannasya tal-līlā-rasikasya yateriva karmānadhikārān na pratyavāya-śaṅkā, pratinidhibhis tat-karmānuṣṭhānāc ca na nyūnatāleśaḥ | 


        smaranti mama nāmāni ye tyaktvā karma cākhilam | 


        teṣāṁ karmāṇi kurvanti ṛṣayo bhagavat-parāḥ || [ādi-purāṇe]

ity-ādi-smaraṇāt | na ca sva-dharmakṛtāṁ nānartha-śaṅketi vācyam ity āha—ko veti | abhajatām iti sambandha-sāmānye | yaṣṭhī | hareś-caraṇāmbujam abhajadbhis tu sva-dharmataḥ ko vārtha āptaḥ, tadāptasya vināśitvān na ko'pīti | tasmān-nity-ādi-karma-niṣṭhāmanādṛtya bhaktiḥ śuddhaiva tvayā varṇeti ||17||

 **...**

**|| 1.5.18 ||**

**tasyaiva hetoḥ prayateta kovido**

**na labhyate yad bhramatām upary adhaḥ |**

**tal labhyate duḥkhavad anyataḥ sukhaṁ**

**kālena sarvatra gabhīra-raṁhasā ||**

**śrīdhara-svāmī (bhāvārtha-dīpikā) : **nanu svadharma-mātrād api karmaṇā pitṛ-loka iti śruteḥ pitṛ-loka-prāpti-phalam asty eva tatrāha—tasyaiveti | **tasyaiva hetos** tad-arthaṁ yatnaṁ kuryāt | **yad upari **brahma-paryantam **adhaḥ** srthāvara-paryantaṁ ca bhramadbhir jīvair na labhate | ṣaṣṭhī tu pūrvavat[^47] | **tat** tu viṣaya-sukham **anyata** eva prācīna-karmaṇā **sarvatra** narakādāv api **labhyateduḥkhavat** | yathā duḥkhaṁ prayatnaṁ vināpi labhyate tadvat | tad uktam—


    aprārthitāni duḥkhāni yathaivāyanti dehinām | 


    sukhāny api tathā manye dainyam atrātiricyate || iti ||18||

———————————————————————————————————————

**kaivalya-dīpikā :** anarthatvam evāha—**tasyaiveti** | **hetor** iti saptamy-arthe ṣaṣṭhī | **yat** svataḥ sukhaṁ bhramadbhir **na labhyate** | kārako’sya śeṣatva-vivakṣāyāṁ ṣaṣṭhī | tad-arthaṁ **prayateta** | yat tv anyataḥ viṣaya-janyaṁ sukhaṁ, tat sarvatra **labhyate** | nahi duḥkhaṁ kenāpi prārthyate | tatra hetuḥ **kālena** iti | **gabhīra-raṁhasā** durlakṣya-vegena ||18|| [mu.pha. 6.5]

———————————————————————————————————————

**jīva-gosvāmī (krama-sandarbhaḥ) : **tasyaiva hetor iti | karmaṇā yo’rtha āpate, sa punar arthābhāsa eva nārtha iti bhāvaḥ | tal labhyata iti—tasmād aihikārthaṁ sutarāṁ karma na kartavyam iti bhāvaḥ | kālo’tra prācīna-karma-bhogāvasaraḥ ||18||

———————————————————————————————————————

**viśvanātha-cakravartī (sārārtha-darśiṇī) :** nanu karmaṇā pitṛ-loka iti, apām asomam amṛtā abhūma ity-ādayaḥ śrutayo’dṛṣṭa-svargādi-sukhe tathā kṛṣi-vāṇijyādayo duṣṭe ca sukhe janān pravartayante tat tat sukham anapekṣya sva-dharmaṁ tyaktvā kathaṁ bhaktau janāḥ pravartantām iti cet satyaṁ kovidas tu naiva taiḥ pratāritaḥ syād ity ata āha tasyaiveti | kovido vivekī tasyaiva hetoḥ prayateta prayatnaṁ kuryāt | yad vastu upari brahma-loka-paryantam adhaḥ sthāvara-paryantaṁ ca bhramatāṁ bhramadbhir jīvair na labhyate tat tu viṣaya-sukham anyataḥ prācīna-karmata eva sarvatra nāraka-śūkara-janmādāv api labhyate duḥkhavat | yathā duḥkhaṁ prayatnaṁ vināpi labhyate | tad uktaṁ—


    aprārthitāni duḥkhāni yathaivāyānti dehinām |


    sukhāny api tathā manye daivam atrātiricyate || iti ||18 ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu vaidikena jyotiṣṭomādi-karmaṇā svargādi, laukikena kṛṣyādi-karmaṇā ca bhojanādi-sukhaṁ śāstrāṇi bodhayanti, tat-tat-sukhakarāṇi tat-tat-karmāṇi vihāya janaḥ kathaṁ hari-bhaktau pravarteta? tatrāha—kovido vastu-tattva-vittasyaiva hetos tad artham eva prayateta yatnaṁ kuryāt, yad vastūpari virañci-loka-paryantam adhaḥ stamba-paryantaṁ ca bhramabhir jīvair na labhyate | ṣaṣṭhī prāgvat | tac ca hari-padam eva viśuddha-sukhamayam vijñānam ānandaṁ brahma [bṛ.ā.u. 3.9.34] ity-ādi-śravaṇāt | duḥkhavat sukhaṁ svargādi-bhojanādi-janitam anyataḥ prācīna-karmato hetoḥ sarvatra paśvādi-yonāv api kālena labhyate | yad vā—tat sukhaṁ duḥkham ivānyato labhyate | 


        aprārthitāni duḥkhāni yathaivāyānti dehinām | 


        sukhāny api tathā madhye daivam atrātiricyate ity ukteḥ ||18||

**...**

**|| 1.5.19 ||**

**na vai jano jātu kathañcanāvrajen**

**mukunda-sevy anyavad aṅga saṁsṛtim |**

**smaran mukundāṅghry-upagūhanaṁ punar**

**vihātum icchen na rasa-graho janaḥ ||**

**śrīdhara-svāmī (bhāvārtha-dīpikā) : **yad uktaṁ yatra kva vābhadram abhūd [bhā.pu. 1.5.17] iti tad upapādayati—na vai iti | **mukunda-sevī jano jātu** kadācit **kathaṁcana** kuyoni-gato’pi **saṁsṛtiṁnāvrajen** nāviśet | **aṅga** aho | **anyavat** kevala-karma-niṣṭhavad iti vaidharmye dṛṣṭāntaḥ | kuta ity ata āha | **mukundāṅghrer upagūhanam** āliṅganaṁ **punaḥ smaranvihātuṁ necchet** | yato’yaṁ **jano rasa-grahaḥ** rasena rasanīyena gṛhyate vaśī-kriyate | yad vā, rase rasanīye graha āgraho yasya | tad uktaṁ bhagavatā—


    yatate ca tato bhūyaḥ saṁsiddhau kuru-nandana | 


    pūrvābhyāsena tenaiva hriyate hy avaśo’pi sa || [gītā. 6.43-44] iti ||19||

———————————————————————————————————————

**kaivalya-dīpikā :** tyaktveti śloke sva-dharma-tyāgena bhajataḥ patanam abhupetyābhdaratva-hānim uktvā idānīṁ tu patanam eva nāstīty āha—**na vai** iti | kadācit pramādenāpi saṁsṛtiṁ nāvrajeta | **anyavad** bhakti-hīna-svadharma-niṣṭhavat | sa yathā skhalita-sthānāc cyavate, tathā nāyam iti vyatireke dṛṣṭāntaḥ | **aṅga** ! aho vyāsa ! **upagūhanaṁ** mānasāliṅganam | **rase** rasavati vastuni **graho** āgraho yasya sa tathā | ata eva kathañcid vismṛtam api bhakti-sukhaṁ punar jhaṭiti smarati | ata eva na cyavate ||19|| [mu.pha. 6.6]

———————————————————————————————————————

**jīva-gosvāmī (krama-sandarbhaḥ) : **tarhi kiṁ saṁsāra-dhvaṁsa eva puruṣārthaḥ ? ity āśaṅkya, tatrāpy asti vaiśiṣṭyam ity āha—smarann iti | yas tu tad-bhakti-**rasa-grahaḥ**, **sa punar** ity anvayaḥ | vakṣyate ca—


    tri-bhuvana-vibhava-hetave’py akuṇṭha-


    smṛtir ajitātma-surādibhir vimṛgyāt |


    na calati bhagavat-padāravindāl


    lava-nimiṣārdham api yaḥ sa vaiṣṇavāgryaḥ || [bhā.pu. 11.2.53] iti |


    na pārameṣṭhyaṁ na mahendra-dhiṣṇyaṁ [bhā.pu. 11.14.14] ity-ādi ||19||

———————————————————————————————————————

**viśvanātha-cakravartī (sārārtha-darśiṇī) :** yad uktaṁ yatra kva vābhadram iti tad upapādayati—na vā iti | **mukunda-sevī janaḥ jātu** kadācid api **kathañcana** durabhiniveśādi-vaśād api | **anyavat** karmi-janādivat karma-phala-bhoga-mayīṁ **saṁsṛtiṁ nāvrajet** | tasya bhagavad-uttha-śubhāśubha-phala-bhogavattvāt tad-uttha-śubhāśubhayoḥ karma-janyatvābhāvād iti bhāvaḥ | tvad-avagamī na vetti bhavad-uttha-śubhāśubhayoḥ [bhā.pu. 10.87.40] iti śruty-ukter, na karma-bandhanaṁ janma vaiṣṇavānāṁ ca vidyate iti pādmokteś ca | 

tataś ca pūrvābhyāsād eva **mukundasyāṅghryor upagūhaṇaṁ** manasā pariṣvaṅgaṁ **smaran** puṇyas **tyaktuṁ na** icchet | atrāṅghrī smarann ity anuktvā tad-upagūhanam iti **punar** iti pādābhyām eka-dvi-tri-vāraṁ svecchayaiva durabhiniveśa-vaśād bhajanaṁ tyaktvāpi kiyataḥ samayād anantaraṁ sva-pūrvāpara-daśayos tat-smaraṇa-sukham asmaraṇa-duḥkhaṁ ca smṛtvā, kṛtānutāpo “hanta hanta durbuddhir ahaṁ kim akaravam ? bhavatu nāma, ataḥ paraṁ tu na prabhor bhajanaṁ hāsyāmi” iti punar api bhajanam ārabhata evety arthaḥ | 

atra vijahyād ity anuktvā vihātuṁ necched ity anena tasya garva-rāhityaṁ sūcitaṁ, “bhajanaṁ na hāsyāmītīcchā-mātraṁ mayā kriyate, tan-nirvāhas tv īśvarasyaiva pāṇau” iti tad-āśayaḥ | tatra hetuḥ—**rase graha** āgraho yasya, rasa eva graha iva yaṁ na tyajatīti vā | ayam arthaḥ—bhajanam eva niṣṭhā-rucy-āsakty-ante rati-daśāyāṁ sākṣād eva raso bhavet, ato bhajanasya prathamārambha-dine’pi pracchannatayā rasāṁśatvam asty eva | yad uktaṁ—


    bhaktiḥ pareśānubhavo viraktir


    anyatra caiṣa trika eka-kālaḥ |


    prapadyamānasya yathāśnataḥ syus


    tuṣṭiḥ puṣṭiḥ kṣud-apāyo’nu-ghāsam || [bhā.pu. 11.2.42]

iti sa ca svāda-viśeṣo bhaktena dustajas tena ca bhakta iti | tataś ca bhajanasyāvicchede utpadyamāne bhajanīyasya mukundasyācirād eva prāptir ity atra kaḥ sandeha iti bhāvaḥ ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yatra kva vā [bhā.pu. 1.5.17] ity uktaṁ viśadayati—neti | **mukunda-sevī janaḥ jātu** kadācit **kathañcana **durabhiniveśenāpi **saṁsṛtiṁ nāvrajet** | **anyavat** sva-dharma-niṣṭhavad iti | vyatirekī dṛṣṭāntaḥ | kutaḥ? ity atrāha—**mukundāṅghryor upagūhanam** āśleṣam ānanda-rūpaṁ **punaḥ smaran vihātuṁ** tan **necchet**, yad asau **rasa-graho** labdha-tad-āsvādaḥ | gītaṁ caivaṁ bhagavatā—


        yatate ca tato bhūyaḥ saṁsiddhau kurunandana! 


        pūrvābhyāsena tenaiva hriyate hy avaśo'pi saḥ [gītā 6.43-44] iti |

anyas tu prācīna-karmodaye duryoni-gataḥ sva-dharmam api tyajed iti bhāvaḥ ||19||

 **...**

**|| 1.5.20 ||**

**idaṁ hi viśvaṁ bhagavān ivetaro**

**yato jagat-sthāna-nirodha-sambhavāḥ |**

**tad dhi svayaṁ veda bhavāṁs tathāpi te**

**prādeśa-mātraṁ bhavataḥ pradarśitam ||**

**madhvācāryaḥ (bhāgavata-tātparyam) : **itaro’pi bhagavān viśvam iva svātantryāt ||20||

———————————————————————————————————————

**śrīdhara-svāmī (bhāvārtha-dīpikā) : **tad evaṁ bhagaval-līlāṁ prādhānyena varṇayety uktam, tatra ko bhagavān, kāś ca tasya līlā ? ity apekṣāyām āha—**idaṁ viśvaṁ bhagavān** eva | sa tv asmād viśvasmād **itaraḥ** | īśvarāt prapañco na pṛthag, īśvaras tu prapañcāt pṛthag ity arthaḥ | tatra hetuḥ—**yato** bhagavato hetor **jagataḥ** sthity-ādayo bhavanti | anenaiva līlā api darśitāḥ | 

yad vā, idaṁ viśvaṁ bhagavān | **itara iva** yaḥ sa jīvo’pi bhagavān | cetanācetanaḥ prapañcas tad-vyatirekeṇa nāsti, sa evaikas tattvam ity arthaḥ | **hi**-śabdena sarvaṁ khalv idaṁ brahma [chā.u. 3.14.1] ity-ādi pramāṇaṁ sūcitam | **tad dhi svayam** eva **bhavān veda** | **prādeśa-mātram** eka-deśa-mātram | ācāryavān puruṣo veda [chā.u. 6.14.2] ity-ādi-śruty-artha-saṁpādanāya pradarśitam ||20||

———————————————————————————————————————

**jīva-gosvāmī (paramātma-sandarbhaḥ, 60): **tad evaṁ jagat-kāraṇa-śakti-viśiṣṭāt paramātmano’nanyad evedaṁ, jagatas tv asāv anya evety āha—idaṁ hi viśvaṁ iti | **idaṁ viśvaṁ bhagavān iva** bhagavato’nanyad ity arthaḥ | tasmād **itaras** taṭasthākhyo jīvaś ca sa iveti pūrvavat | ata eva aitadātmyam idaṁ sarvam [chā.u. 6.8.7] iti, sarvaṁ khalv idaṁ brahma [chā.u. 3.14.1] iti śrutiḥ | yato bhagavataḥ | **bhavato** bhavantaṁ prati **prādeśa-mātraṁ **kiñcin-mātraṁ darśitam ity arthaḥ ||20||

———————————————————————————————————————

**jīva-gosvāmī (krama-sandarbhaḥ) : **nanu sarvaṁ khalv idaṁ brahma [chā.u. 3.14.1] iti śrūyate | brahma ca bhagavad-eka-rūpam eva | tataḥ kathaṁ bhagavata eva tādṛśatvam ? tatrāha—idaṁ hīti | **hi**yasmād **idaṁ viśvaṁ bhagavān iva,** na tu bhagavān eva syāt | yato’sau viśvasmād **itaro** vilakṣaṇaḥ | 

kathaṁ viśvaṁ bhagavān iva ? kathaṁ bhagavān viśvasmād itaraḥ ? tatrāha—yata iti | viśvasya tat-kārya-rūpatvāt kenacid aṁśenaiva tad-rūpatvaṁ nirūpyate | bhagavatas tat-kāraṇatvāt paratvam | na tat-samaś cābhyadhikaś ca dṛśyate [śve.u. 6.8] iti śruty-antarāt | 

tatra sarvajñasyāpi **bhavataḥ** sampraty aparitoṣa evāyaṁ pramāṇam ity āha—tad dhīti | mayā tu yat kiñcid evopadiśyata ity āha—tathāpīti | tad evam api paramātma-sandarbhe yad anyathā vyākhyātam, tat tu nātihṛdyam iti mantavyam ||20||

———————————————————————————————————————

**viśvanātha-cakravartī (sārārtha-darśiṇī) : **evaṁ bhaktim upadiśya bhajanīyeśvarasyaitāvad eva jñānaṁ bhaktaiḥ prathamam apekṣitavyam iti tad upadiśati | **idaṁ** dṛśyamānaṁ **viśvaṁ bhagavān iva** sad iva cetanam iva ānanda-rūpam iva, na tu sākṣāt saccidānanda-rūpo bhagavān evety arthaḥ | bhagavataḥ sattvādīnāṁ sārvakālikatvāt viśvasya sattvādīnāṁ ca kvacit-kālikatvād iti bhāvaḥ | **yato’sau **bhagavān **itaraḥ,** asmād viśvasmād anyaḥ | 

kathaṁ viśvaṁ bhagavān iva, kathaṁ bhagavān viśvasmād itaraḥ ? tatrāha—**yata** iti | yasmān māyā śaktimato bhagavataḥ sakāśāj **jagataḥ sthāna-nirodha-sambhavā** iti viśvasya kārya-rūpatvāt kenacid aṁśenaiva tad-rūpatvaṁ nirūpyate | bhagavatas tat-kāraṇatvāt tad-itaratvam iti | ataḥ sarvaṁ khalv idaṁ brahma [chā.u. 3.14.1] ity-ādi-śrutibhir api brahma-kāryatvād eva brahmatvātideśo jñāpyate | 

**tat** sarvaṁ **bhavān** bhagavato’vatāratvāt **svayaṁ veda,** tad apy ācāryavān puruṣo veda [chā.u. 6.14.2] iti nyāyena **prādeśa-mātraṁ** diṅ-mātraṁ koṭī-parārdhād apy adhika-pramāṇasya **bhagavatas** tadīyāyā bhakteś ca tad-aiśvarya-jñānasya ca prādeśa-mātraṁ daśāṅgula-mātraṁ pradarśitam | prādeśa-tāla-gokarṇās tarjany-ādi-yute tate ity amaraḥ ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vibhor līlāṁ pradarśayety uktaṁ, tat-pradarśanaṁ ca tat-svarūpa-guṇa-yāthātmya-bodhaṁ vinā na sambhaved atas tam upadiśati—idaṁ hīti | yathā bhagavān satyastathaivedaṁ viśvaṁ satyam ity ubhayaṁ pāramārthika-sattvākam ity arthaḥ | uktaṁ ca bhārate—


    brahma satyaṁ tapaḥ satyaṁ satyañcaiva prajāpatiḥ | 


    satyājjātāni bhūtāni satyaṁ bhūtamayaṁ jagat || 

iti, trisargo yatrāmṛṣeti coktaṁ prāk [bhā.pu. 1.1.1] kimadvaitamabhimataṁ? naivetyāha—itara iti | viśvasmād bhinna iti cij-jaḍātmakāda-nityāt-tasmān-nitya-vijñānānand amūrtiḥ so'nyas tat-sparśaśūnya iti svarūpayāthātmyam uktam | guṇa-yāthātmyam āha—yato bhagavata-stri-śaktikāj-jagataḥ sthānādayo bhavantīti jagat-pālakatvādayaḥ tasya guṇāḥ pāramārthikāḥ, sarvajña-kṛtatvāt-tat-pālanadīnāṁ jagato rajju-bhujaṅgādivat kalpitatve kavir manīṣīti [īśa. 8] tat-kṛtatva-vacanaṁ yathātathya-padaṁ ca vyākupyet | brahma satyam ity ādikaṁ ca pīḍyeta | tad idaṁ bhavān svayam upadeśaṁ vinaiva veda, tathāsya ācāryavān puruṣo veda [chā.u. 6.14.2] iti śruty artha-rakṣāyai bhavatas tava pradeśa-mātraṁ kiñcin-mayā pradarśitam ||20||

 **...**

**|| 1.5.21 ||**

**tvam ātmanātmānam avehy amogha-dṛk**

**parasya puṁsaḥ paramātmanaḥ kalām |**

**ajaṁ prajātaṁ jagataḥ śivāya tan**

**mahānubhāvābhyudayo’dhigaṇyatām ||**

	

**śrīdhara-svāmī (bhāvārtha-dīpikā) : **na ca tavācāryāpekṣā īśvarāvatāratvād ity āha—**tvam** iti | he **amogha-dṛk**, **tvam ātmanā** svayam **ātmānam ajam** eva santaṁ **jagataḥ śivāya prajātamavehi** | kutaḥ ? **parasya puṁsaḥ kalām **aṁśa-bhūtam | tat tasmān **mahānubhāvasya** harer **abhyudayaḥ** parākramaḥ **adhi** adhikaṁ **gaṇyatāṁ** nirūpyatām ||21||

———————————————————————————————————————

**jīva-gosvāmī (krama-sandarbhaḥ) : **tad eva viśiṣyāha—**tvam** iti | he **amogha-dṛk** ! **tvam ātmanā** svayam **ātmānaṁ** svaṁ **parasya puṁsaḥ** **kalām** aṁśa-bhūtam **avehi** anusandhehi | punaś ca **jagataḥ** **śivāya** adhunaiva śrī-kṛṣṇa-rūpeṇa yaś cājo’pi **prajātas** tam avehi | tad etad dvayaṁ jñātvā **mahānubhāvasya** sarvāvatāri-vṛndebhyo’pi darśita-prabhāvasya tasya śrī-kṛṣṇasyaivābhyudayo līlā **adhi** adhikaṁ **gaṇyatāṁ** nirūpyatām | svayam īśvaro’pi bhavān nijājñāna-rūpāṁ māyāṁ na prakaṭayatv iti bhāvaḥ ||21|| [śrī-kṛṣṇa-sandarbha 61]

———————————————————————————————————————

**viśvanātha-cakravartī (sārārtha-darśiṇī) : **svayaṁ vedeti yad uktaṁ tad upapādayati—**tvam** iti | he **amogha-jñāna** ! **tat** tasmāt **mahānubhāvasya** harer abhuyudayaḥ parama-maṅgalaṁ yaśaḥ **adhikaṁ gaṇyatāṁ** nirūpyatām ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tad eva sphuṭayati—**ātmanā** svayam eva tvam ātmānam aiṣi | he amogha-dṛk, laḍ-arthe loṭ, anyathā-moghadṛg ity asaṅgataṁ syāt | kīdṛśam? ajam eva santaṁ jagataḥ śivāya prajātamāvirbhūtaṁ, yataḥ parasya puṁsaḥ kṛṣṇasya paramātmanaḥ kalāṁ bhāgaṁ svāṁśam ity arthaḥ | tattato mahānubhāvasya tasyāṁśino'bhyudayo'dhigaṇyatāṁ prabhāvaśāli yaśo'dhikaṁ nirūpyatām | tasyāvatāre śuddha bhakti-dānaṁ yathā mukhyaṁ prayojanantathā tavāpi bhūyād iti bhāvaḥ ||21||

**...**

**|| 1.5.22 ||**

**idaṁ hi puṁsas tapasaḥ śrutasya vā**

**sviṣṭasya sūktasya ca buddhi-dattayoḥ |**

**avicyuto’rthaḥ kavibhir nirūpito**

**yad uttamaśloka-guṇānuvarṇanam ||**

**śrīdhara-svāmī (bhāvārtha-dīpikā) : **anenaiva tapa-ādi sarvaṁ tava sa-phalaṁ syād ity āha—idaṁ hīti | śrutādayo bhāve niṣṭhāḥ | idam eva hi tapaḥ-śravaṇāder avicyuto nityo’rthaḥ phalam | kiṁ tat ? uttama-ślokasya guṇānuvarṇanam iti yat ||22||

———————————————————————————————————————

**kaivalya-dīpikā :** **idam** iti | sarvasya sat-karmaṇo viṣṇu-bhajanaṁ phalam iti ślokārthaḥ | **sūktaṁ** sad-upadeśaḥ | tasya grahaṇaṁ **śrutaṁ** [tasyārthāvadhāraṇād buddham] tasyānudhyānaṁ **sviṣṭam** | **dattaṁ tapaś** ca | **avicyuta** avināśī ||22|| [mu.pha. 8.29]

———————————————————————————————————————

**sanātana gosvāmī (ha.bha.vi. 10.530):** bhagaval-līlā-kathā-kīrtanenaiva tapa-ādi sarvaṁ saphalaṁ syāt | yad vā, bhagaval-līlā-kathā-kīrtanamk eva tapa-ādīnāṁ phalam ity āha—idaṁ hīti | śrutādayo bhāve niṣṭhā | idam eva tapaḥ-śravaṇādeḥ avicyuto nityo’rthaḥ phalam | kiṁ tat ? uttama-ślokasya guṇānuvarṇanam iti yat ||530||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tad evaṁ dharmān parityajya bhaktyaiva kṛtārthī-bhavatīty uktam | idānīṁ kasyacid bhaktasya keṣucid dharmeṣu yadi spṛhā syāt, tadā te dharmā api bhaktyaiva bhavantīty āha—idaṁ hīti | puṁsas tapa-ādīnām avicyuto’vyabhicārī | artho hetuḥ idam uttamaḥ-śloka-guṇānuvarṇam eva nirūpitaḥ | 


    artho viṣayānarthayor dhana-kāraṇa-vastuni | 


    atidheye ca śabdānāṁ nivṛttau ca prayojane || iti medinī |

yat karmabhir yat tapasā [bhā.pu. 11.20.32] ity-ādi bhagavad-vākyād bhaktyā tapa-ādi-phalānām api siddhir bhavet, kiṁ punas teṣām  ? 


    smartavyaḥ satataṁ viṣṇur vismartavyo na jātucit |


    sarve vidhi-niṣedhāḥ syur etayor eva kiṅkarāḥ || 

ity-ādi pādma-vākyataḥ sarveṣām api dharmāṇāṁ kiṁ punas tapa-ādi-mātrāṇām iti | yad vā, tapasa iti tapaḥ śrutādi-vidhāyaka-śruti-vākyānāṁ bhagavad-bhakti-vidhāna eva tātparyāt | hari-kīrtanam evāvicyuto’bhidheyaḥ—dharmo yasyāṁ mad-ātmaka [bhā.pu. 11.14.3] iti bhagavad-ukteḥ, sarva-śāstra-vākyānāṁ śrī-bhagavaty eva tātparyam iti śrī-madhusūdana-sarasvatī-vyākhyānāc ca ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **svadharmān tyaktvā hariṁ bhajan kṛtārthaḥ syād ity uktam, atha kaścit-tapa-ādīni vāñchan bhavet, tasya tāny api tad ujanenaiva syarity āha—idaṁ hīti | śrutādayo bhāva-niṣṭhāntāḥ | puṁsas tapa ādīnām avicyuto'rtho'vyabhicārī hetur uttama ślokasya guṇānuvarṇanaṁ bhaktir eva kavibhir nirūpitaḥ | 


        arthaḥ prakāre viṣaye vittakāraṇa-vastuṣu | 


        abhidheye ca śabdānāṁ nivṛttau ca prayojane | iti viśvaḥ,

vakṣyati caivaṁ puṇḍarīkākṣaḥ sat-karmabhir yat-tapasā [bhā.pu. 11.20.32] ity-ādi | tāni bhaktasya pṛṣṭhalagnānīti bhāvaḥ | yad vā—arthaḥ prayojanaṁ, sati phale vṛkṣaṁ kaścarve diti bhāvaḥ ||22||

 **...**

**|| 1.5.23 ||**

**ahaṁ purātīta-bhave’bhavaṁ mune**

**dāsyās tu kasyāścana veda-vādinām |**

**nirūpito bālaka eva yogināṁ**

**śuśrūṣaṇe prāvṛṣi nirvivikṣatām ||**

**śrīdhara-svāmī (bhāvārtha-dīpikā) : **sat-saṅgato hari-kathā-śravaṇādi-phalaṁ sva-vṛttāntena prapañcayati—aham iti | ahaṁ purā pūrva-kalpe’tīta-bhave pūrva-janmani veda-vādināṁ dāsyāḥ sakāśād abhavaṁ jāto’smi | nirūpito niyuktaḥ | kva ? yogināṁ śuśrūṣaṇe | prāvṛṣi varṣopalakṣite cāturmāsye | nirvivikṣitāṁ nirveśam ekatra vāsaṁ kartum icchatām ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yādṛcchikī bhagavad-bhakta-kṛpaiva śuddhāyā ukta-lakṣaṇāyā bhakter hetur nānyat tapa-ādikam iti vaktuṁ sva-pūrva-vṛttāntam āha aham iti | purā pūrva-kalpe atīta-bhave pūrva-janmani veda-vādināṁ kasyāścana dāsyāḥ sakāśād abhavaṁ jāto’smi prāvṛṣi varṣā-kāle nirvivikṣatāṁ nirveśam ekatra-vāsaṁ kartum icchatāṁ yogināṁ tatrānvahaṁ kṛṣṇa-kathāḥ pragāyatāṁ [bhā.pu. 1.5.26] ity agre vakṣyamāṇatvād bhakti-yogavatāṁ śuśrūṣaṇe nirūpitaḥ niyukto’smi ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **uktaiṣā viśuddhā kṛṣṇa-phalā guru-prabhāvā bhaktiḥ sat-kṛpayaiva syād iti sva-vṛttāntenāha—he mune vyāsa! purvā pūrva kalpe'tīte bhave janmani veda-vādināṁ dāsyāḥ sakāśad aham abhavaṁ jātaḥ | tairahaṁ bālaka eva cāpalyādi vāneva yogināṁ kṛṣṇa-dhyāyināṁ śuśraṣaṇe paricaryāyāṁ nirūpito nyayoji | kīdṛśām ity āha—prāvṛṣi cāturmāsye nirvivikṣatām ekatra nirveśaṁ sthitim icchatām ||23||

 **...**

|| 1.5.24 ||

**te mayy apetākhila-cāpale’rbhake**

**dānte’dhṛta-krīḍanake’nuvartini |**

**cakruḥ kṛpāṁ yadyapi tulya-darśanāḥ**

**śuśrūṣamāṇe munayo’lpa-bhāṣiṇi ||**

**śrīdhara-svāmī (bhāvārtha-dīpikā) : **apetāni gatāny akhilāni cāpalāni yasmāt tasmin | dānte niyatendriye | adhṛta-krīḍanake tyakta-krīḍā-sādhane | anuvartiny anukule ||24||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **dānte niyatendriye, adhṛta-krīḍanake bālyocitaṁ krīḍanam apy akurvati | yadyapi te tulya-darśanāḥ suśīleṣu duḥkha-śīleṣu ca sat-kurvatsu tiraskurvatsu ca sad-ācāreṣu durācāreṣu ca jagaj-janeṣu yadyapi sama-dṛṣṭayaḥ, ‘ko vā teṣām  anugrāhyaḥ, ko vā nigrāhyaḥ ?’ tad api mayi kṛpāṁ cakruḥ | sarvatra sāmye’pi mahatsu bharata-prahlādādiṣu kṛpāyā vaiṣamya-darśanād iti bhāvaḥ | 

atra mat-sauśīlyānuvṛtty-ādikam anapekṣyaiva prathamaṁ kṛpāṁ cakruḥ | tataś ca tat-kṛpā-janya-sauśīlyānuvṛtty-ādikaṁ punar api teṣāṁ kṛpātiśayasyaiva kāraṇam abhūd iti teṣāṁ nirupādhikaraṇatvam apy avaśyam eva vyākhyeyam | te yadyapi tulya-darśanās tad api acāpalyādi-guṇa-viśiṣṭe mayi kṛpāṁ cakrur iti vyākhyāne guṇa-doṣa-darśana-prasaktyā teṣāṁ tulya-darśanatvaṁ vyāhanyeta | prathama-kṛpāyāś ca nirupādhitvaṁ na syād iti na tathā vyākhyeyam | 

kṛpā hi dvividhā—guṇa-mayī nirguṇā ca | tatrādyā sarveṣāṁ sāṁsārikāṇām api sarvatra guṇopādhikā yathā-sambhavaṁ bhavet, guṇāpāye tad-apāyaś ca doṣe dveṣādayaś ca | dvitīyā tu nistīrṇa-saṁsārāṇāṁ tādṛśānāṁ parama-bhaktimatāṁ nirupādhikaiva sarvatra sāmyena māyikam api guṇam anapekṣya, 


    girayo mumucus toyaṁ kvacin na mumucuḥ śivam |


    yathā jñānāmṛtaṁ kāle jñānino dadate navā || [bhā.pu. 10.20.34]

iti śukokta-nyāyena kadācit kam api janaṁ viṣayīkaroti sāhyantaḥ-karaṇasya guṇa-kṛtāyāḥ kaṭhoratāyā bhagavad-bhaktyaiva dhvaṁse sati tayaiva dravībhāvam ādite tatraivāntaḥ-karaṇe āvirbhavet | yad uktaṁ—rucibhiś citta-masṛṇa-kṛd asau bhāva ucyate [bha.ra.si. 1.3.1] iti | evaṁ satāṁ kṛpā, mahat-sevā, śraddhā, guru-pādāśrayaḥ iti bhūmikā-catuṣṭayaṁ sūcitam ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **te yogino yadyapi tulya-darśanās tathāpi nirhetukayā kṛpayā svīkṛte bālake mayi tayaivāpetakhila-cāpalādi-lakṣaṇe sati svocchiṣṭa-dānādi-lakṣaṇaṁ kṛpāñcakrur iti tulya-dṛṣṭīnām api kṛṣṇa-bhakti-svabhāvān-mayi nirhetuka-kṛpodayaḥ prāg abhūt, tato guṇavati mayi kṛpā-viśeṣa iti nirhetukaiva satkṛpā bhakti-hetuḥ | etena sat-kṛpā-sat-sevā-śraddhā-gurvāśrayaṇāni darśitāni ||24||

 **...**

|| 1.5.25 ||

**ucchiṣṭa-lepān anumodito dvijaiḥ**

**sakṛt sma bhuñje tad-apāsta-kilbiṣaḥ |**

**evaṁ pravṛttasya viśuddha-cetasas**

**tad-dharma evātma-ruciḥ prajāyate ||**

**śrīdhara-svāmī (bhāvārtha-dīpikā) : **ucchiṣṭasya lepān pātra-lagnāṁṣ tair dvijair anujñātaḥ san bhuñje sma | tena bhojanenāpāsta-kilbiṣo jāto’smi | teṣāṁ dharme parameśvara-bhajane evātmano manaso ruciḥ prajāyate sma ity anuṣaṅgaḥ ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tataś ca ucchiṣṭasya lepān teṣāṁ bhojana-pātre lagnān odanān sakṛd eka-vāraṁ bhuñje sma | kīdṛśaḥ ? dvijais tais tad-arthaṁ mayā prārthitair anumoditaḥ dattānujñaḥ tenaiva apāstāni vinaṣṭāni kilbiṣāṇi bhakti-pratibandhakā anarthā yasya saḥ | tataś ca nityam eva bhukta-tad-ucchiṣṭasya mama śravaṇa-kīrtana-smaraṇātmikā bhaktir anāyāsenaivābhavad ity āha | evaṁ pravṛttasyānyasyāpi janasya bhaktānām ucchiṣṭaṁ yo bhuṅkte, tasya teṣām  eva dharme śravaṇa-kīrtanādāv ātmano manaso ruciḥ prakarṣeṇāvaśyam eva jāyate | evaṁ bhajaneṣu spṛhā, bhaktiḥ, anarthāpagamaḥ, tataḥ niṣṭhā, rucir iti paṁ ca bhūmikā anena ślokārthena sūcitā jñeyāḥ ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kṛpā-viśeṣam āha—ucchiṣṭa-lepān bhojana-pātra-lagnānodanān ahaṁ sakṛt bhuñjesma, tair anumodito bhuṅkṣvaitānity anujñātaḥ | tad apāsta-kilbiṣaḥ tad-bhojana-vidhvasta-bhakti-pratibandhi-sarvan artho'hamabhavam | tataś ca nityam evaṁ pravartamānasya me teṣāṁ yoginaṁ dharme kṛṣṇa-līlā-śravaṇa-kīrtanādā vātmano manaso rucirajāyata | evaṁ ca bhakti-spṛhā-bhaktyananirthavṛtti-bhaktir ucayo darśitāḥ ||25||

 **...**

**|| 1.5.26 ||**

**tatrānvahaṁ kṛṣṇa-kathāḥ pragāyatām**

**anugraheṇāśṛṇavaṁ manoharāḥ |**

**tāḥ śraddhayā me’nupadaṁ viśṛṇvataḥ**

**priyaśravasy aṅga mamābhavad ruciḥ**[^48]** ||**

**śrīdhara-svāmī (bhāvārtha-dīpikā) : aśṛṇavaṁ** śrutavān asmi | **me śraddhayā** mamaiva svataḥ-siddhayā, na tv anyena balāj janitayā | ato **mama** ity asyāpaunaruktyam | **anupadaṁ** pratipadam | **priyaṁ śravo** yaśo yasya tasmin ||26||

———————————————————————————————————————

**kaivalya-dīpikā : **atha vairāgyaṁ saṁsāra-bhīrutā tattva-jñāna-vīta-rāga-pariśīlana-parameśvarānugraha-tapovana-vivikta-sevādi-vibhāvaṁ yama-niyamādhyātma-tattva-cintana-sarva-bhūta-samatva-darśana-parārtha-kāritvādy-anubhāvaṁ dhṛti-smṛti-mati-nirveda-harṣādi-vyabhicāriṇaṁ śama-sthāyi-bhāvaṁ śānti-rasam ārabhate—śānteti |

śānta-rase nāradaḥ—**tatra** ity-ādi | tava muni-samīpe **aśṛṇavaṁ** śrutavān aham **anupadaṁ** pade pade | padārtho’pi na tirohita ity arthaḥ | **priya-śravasi** śrī-kṛṣṇe **ratir** bhaktiḥ | **śraddhayā me** ratir mamety akṛtrimatārtham | **aṅga** aho vyāsa ||26|| [mu.pha. 17.1]

———————————————————————————————————————

**jīva-gosvāmī (krama-sandarbhaḥ) : **tatreti | **kṛṣṇa-kathāḥ** śrī-nanda-nandanasya janmādi-līlāḥ | yac chṛṇvato’paity aratir vitṛṣṇā [bhā.pu. 10.7.2] ity-ādeḥ | **priyaṁ** sarveṣāṁ prīti-viṣayaṁ **śravaḥ** kīrtir yasya ||26||

———————————————————————————————————————

**viśvanātha-cakravartī (sārārtha-darśiṇī) : **tāḥ śraddhayeti | **śraddhā**-padenāsaktir daśamī bhūmikā | **anupadaṁ** pratikṣaṇaṁ prati sup-tiṅ-antaṁ padaṁ vā **me** mama **priyaṁ śravo** yaśo yasya tasmin priya-śravasi kṛṣṇe **mama ratir abhūd** ity ato mamety asyāpaunaruktaṁ | kṛṣṇe ratir ity ekādaśī ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **athāsaktiratī prāha—tatreti | tāḥ kathāḥ śraddhayā bhaktyā, anupadaṁ pratikṣaṇaṁ priya-śravasi prema-janaka-kīrtau kṛṣṇe ratir abhavat | me śraddhayā | svato jātayā macchraddhayeti yojanānmam eti na punar uktiḥ ||26||

 **...**

|| 1.5.27 ||

**tasmiṁs tadā labdha-rucer mahā-mate**

**priyaśravasy askhalitā matir mama |**

**yayāham etat sad-asat sva-māyayā**

**paśye mayi brahmaṇi kalpitaṁ pare ||**

**madhvācāryaḥ (bhāgavata-tātparyam) : **mayi sthite brahmaṇi | sthīyatām atretīśvarecchayā parikalpitam ||27||

———————————————————————————————————————

**śrīdhara-svāmī (bhāvārtha-dīpikā) : **priyaṁ śravo tasmin bhagavati labdha-rucer mamāskhalitāpratihatā matir abhavad ity anuṣaṅgaḥ | yayā matyā pare prapañcātīte brahma-rūpe mayi sad-asat-sthūlaṁ sūkṣaṁ caitac charīraṁ sva-māyayā svāvidyayā kalpitaṁ na tu vastuto’stīti tal-lakṣaṇam eva paśyāmi ||27||

———————————————————————————————————————

**kaivalya-dīpikā : **nanu kirantyeti cet tatrāha—**tasminn** iti | **tasmin** śrī-kṛṣṇe **priya-śravasi** askhalitā **matiḥ** niḥsaṁśayaṁ jñānaṁ, yatraiva ratis tatraiva matir ity arthaḥ | **yayā** matyā **sad-asat** sthūla-sūkṣmaṁ rūpa-dvayaṁ mamaiva **māyayā** **mayy** eva **brahma**-rūpe **kalpitam** āropitaṁ rajju-bhujaṅgavat[^49] | **paśye** adyāpi paśyāmi | etad idam iti pada-dvayena yathānyatra satyo'mutraṅgo rajjvām āropitaḥ na tathā anyatra satyaṁ rūpa-dvayaṁ brahmaṇy āropitam | kiṁ tv idam idam eva ity uktam | anirvācyam ity arthaḥ ||27|| [mu.pha. 17.2]

———————————————————————————————————————

**jīva-gosvāmī (krama-sandarbhaḥ) : **tataś ca svasmin bhagavati cāparamārthāropasya mṛṣātva-darśakaḥ parama-paramārtha-tadīya-svarūpa-rūpa-guṇa-cintanāveśo jāta ity āha—tasminn iti dvābhyām | yayā matyāham etat sad-asad-vyaṣṭi-samaṣṭy-ātmakaṁ yaj jagat tad-vyaṣṭy-aṁśaṁ mayi jīva-rūpe sva-viṣayaka-bhagavan-māyayā kalpitaṁ paśye | pare brahmaṇi tu samaṣṭy-ātmakaṁ tvayā kalpitaṁ paśye jñātavān asmi | tatra tatra tat-sambandhaḥ punar mama nāsphurad evety arthaḥ ||27||

———————————————————————————————————————

**viśvanātha-cakravartī (sārārtha-darśiṇī) : **labdha-rucer labdhvāsvāda-viśeṣasya skhalana-śūnyā matir abhūt | sva-māyayā hetunā mayi vartamānaṁ yad etat sthūlaṁ sūkṣmaṁ ca śarīraṁ tat yayā matyā pare brahmaṇi śrī-kṛṣṇe viṣaye eva kalpitaṁ paśye paśyāmi kalpitaṁ kḷptīkṛtaṁ sthāpitam iti yāvat | tathā hi, sthūlaṁ śarīraṁ bhagavaj-jala-kalasa-vahana-daṇḍavat praṇatyādau na tu svīye vyavahārike kvāpi kṛtye | sūkṣmaṁ śravaṇa-nayana-mano-buddhy-ādikaṁ tadīya-guṇa-rūpa-mādhuryāsvādāv eva kalpitaṁ na tu vaiṣayike kvāpi sva-bhogye vastuni iti | paśye iti yat pūrvaṁ bahv-āyāsenāpi bhagavati kḷptaṁ nāsīt tad eva mano-nayanādikaṁ ratau jātāyāṁ svaṁ svaṁ bahu-kālābhyastam api viṣayaṁ tyaktvā tatraiva kḷptam iti sākṣād anubhavāmīty arthaḥ ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **lavdhā rucir āsvāda-viśeṣo yena tasya me matiḥ priya-śravasi kṛṣṇe'skhalitātisthir abhūt yayā matyā etaṁ sad asat sthūlaṁ sūkṣmaṁ ca śarīraṁ svādhikāriṇyā māyayā mayi vartamānam ahaṁ pare brahmaṇi kṛṣṇe kalpitaṁ paśye | sthūlaṁ tat-praṇāmādau sūkṣmaṁ ca śrotra-netra-mano-buddhi-lakṣaṇaṁ tac-chravaṇa-darśana-dhyānādau kalpitaṁ niyojitam apaśyaṁ, na tu vyāvahārika-kṛtye na vā bhogya-vastunīti | bahu-prayāsenāpi yat [sthūlaṁ sūkṣmañ ca] tasmin kaptaṁ nābhūt, tad anāyāsād eva kaptam abhūvam iti mater mahimātiśayaḥ ||27||

 **...**

**|| 1.5.28 ||**

**itthaṁ śarat-prāvṛṣikāv ṛtū harer**

**viśṛṇvato me’nusavaṁ yaśo’malam |**

**saṅkīrtyamānaṁ munibhir mahātmabhir**

**bhaktiḥ pravṛttā’’tma-rajas-tamo’pahā ||**

**śrīdhara-svāmī (bhāvārtha-dīpikā) : **evaṁ śuddhe tvaṁ-padārthe jñāte dehādi-kṛta-vikṣepa-nivṛttes tat-kāraṇa-bhūta-rajas-tamo-nivartikā dṛḍhā bhaktir jātety āha—ittham iti | **harer yaśaḥ anusavaṁ** tri-kālam ||28||

———————————————————————————————————————

**kaivalya-dīpikā :** mahānubhāva-prasaṅgād acireṇaiva tattva-jñānm utpadyate ity āha—**ittham** iti | **ittham** **anusavam** avasara-visāre kim-bhūtā bhaktiḥ ātmano’ntaḥkaraṇasya **rajas-tamasī apahanti **iti | tathā śuddha-sattvātmikety arthaḥ | sā jñānasyaiva parākāṣṭhā | yasyām abhyuditāyāṁ pratyuditakhyātir evaṁ manyate prāptaṁ me prāpaṇīyaṁ kṣīṇāḥ kṣetavyāḥ kleśāḥ [vyāsa-bhāṣya 2.11-13] iti | [chinnaḥ kliṣṭo vābhava-saṅkramo yasyā avicchedāj janitvā mriyate, mṛtvā ca punar jāyata iti] | atra ca, te mayy apetākhila cāpala  [bhā.pu. 1.5.24] iti pūrva-ślokena sakala-cāpala-tyāgād ātmā śamaḥ sthāyī uktaḥ | mukta-saṅgaḥ śraddhā kathā śravaṇaṁ cety uddīpana-vibhāvāḥ bhagavān ālambanam | sarvatrātmaikya-kathanam anubhāvaḥ | askhalitā matir vyabhicārī | evam eva vibhāvānubhāva-vyabhicāri-samprayogād rasaḥ śānto niṣpadyate | na ca śamasya sarva-citta-vṛtty-uparamātmakatvena raty-ādy-abhāva-rūpatvād bhāvatvam vipratiṣiddham iti śaṅkyam | praśānta-vāhitā-rūpa-vṛtti-sadbhāvena bhāvatvopapatteḥ | praśāntam eva hi cittaṁ tat-tat-kāraṇa-vaśād ratir hāsādi-pariṇāmam anubhavatīti raty-ādīnāṁ mūla-bhūtatvād asya nānā-bhāva-rūpatvaṁ na hi śakyaṁ vaktum | ghaṭābhāvo mṛttikā paṭābhāvas tantava iti | niratiśayānanda-hetutvena cāsya raseṣu śraiṣṭhyam | yad āhuḥ—

yac ca kāma-sukhaṁ loke yac ca divyaṁ mahat sukham |

tṛṣṇā-kṣaya-sukhasyaite nārhataḥ ṣoḍaśīṁ kalām || iti |

nanu, ete hy aṣṭau rasāḥ proktā druhiṇena mahātmanā iti vadato bharatasya śṛṅgārādāv aṣṭa-rasake rasatvam abhipretam | tat tv asmin navame tat katham ucyate ? satyaṁ, kintu nāṭya-viṣaye’ṣṭānām eva rasatvaṁ nānyasyeti tasyābhiprāyaḥ | ata eva aṣṭau nāṭya-rasāḥ smṛtāḥ iti tenaivoktam | sarvasyaiva śāntāpalāpa iti tu tad-vyākhyāne, 

tuṣyanti taruṇāḥ kāme mokṣe cāpi virāgiṇaḥ | 

dharmo dharma-pravṛttānāṁ kāmaḥ kāmopasevinām || 

ity-ādi tasyaiva vacanaṁ virudhyeta, ata evābhinava-gupta-pādair mahatā sambhrameṇa pratiṣṭhāpitaḥ | mahābhāratādau cāsyaiva sāmrājyam | 

nanu tathāpy asya viṣaya-jugupsā-rūpatvāt bībhatsāntar## yujyate iti cet, na, iha jugupsāyāḥ sañcāritvenāvasthāpitatvāt | paryanta-nirvāhe tasya mūlata eva vicchedāt | yatra tu bībhatso no virajyate | tatra bībhatsa eva yathā,

lālāṁ vaktrāsavaṁ vetti māṁsa-piṇḍau payodharau |

māṁsāsthi-piṇḍe jaghane janaḥ kāma-grahāturaḥ || [da.rū. 4.73]

tathā 

uttānocchūna-maṇḍūka-pāṭitodara-saṁnibhe |

kledini strī-vraṇe saktir akṛmeḥ kasya jāyate || [kā.pra. 304] iti |

nāpy asya dharma-śarīre’ntar-bhāvaḥ | tasyābhimāna-mayatvena vyavasthānāt | asya cāha—hāra-praśamaika-rūpatvāt | tathāpi tayor ekatvaṁ parikalpane vīra-raudrayor api tathātva-prasaṅgaḥ dharma-vīrādīnāṁ citta-vṛtti-viśeṣāṇāṁ sarvākārāṇām ahaṅkāra-rahitatve śānta-rasa-bhedatvam iti vyavasthāpyamāne na kaścid virodhaḥ | tasmād bībhatsādibhyaḥ pṛthag-bhūta-śama-sthāyi-bhāva uttama-prakṛtir ahaṅkāra-śaithilyātmako’stu śānta-nāmā rasa ity anicchatāpy avaśyam abhyupetavyam ||28|| [mu.pha. 17.3]

———————————————————————————————————————

**jīva-gosvāmī (krama-sandarbhaḥ) : **tataḥ kiṁ vṛttam ? ity āśaṅkyāha—ittham iti | yā pūrvoktā **rajas-tamopahā **mati-rūpā **bhaktiḥ** | saiva **pravṛttā** | nadīva prakarṣeṇa muhur vardhamānābhūd ity arthaḥ | 

[atra yayāham etat ity ādau kalpitaṁ pare ity ante padyārdhake bhagavad-vijñāna-sūcakaṁ, bhā.pu. 1.2.20-padyaṁ, bhā.pu. 1.18.22-padyaṁ ca draṣṭavyam |] ||28||

———————————————————————————————————————

**viśvanātha-cakravartī (sārārtha-darśiṇī) : ṛtū** ṛtu-dvayaṁ vyāpya | **anusavaṁ** pratisamayaṁ | **bhaktiḥ** premā | **ātmanāṁ** jīva-mātrāṇām api **rajas-tamasī** **apahantīti** sā | tadā tāṁ bhagavad-bhaktiṁ dṛṣṭavatām anyeṣām  api rajas-tamasor nāśo’bhūd ity arthaḥ | bhūmikeyaṁ dvādaśī | tato darśana-sākṣān-mādhuryānubhavāv uttarādhyāye vakṣyete ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **premāṇam āha—ittham iti | **ṛtū** caturo māsān vyāpya, **anusavaṁ** prati-samayaṁ **bhaktiḥ** prema-lakṣaṇā | kīdṛśī ? ity āha—**ātmanāṁ** tāṁ bhaktiṁ śrutavatāṁ prāṇināṁ **rajas tamasī apahantīti** tathā | anena vartmanā tad-darśanaṁ parādhyāye vakṣyate ||28||

 **...**

**|| 1.5.29-30 ||**

**tasyaivaṁ me’nuraktasya praśritasya hatainasaḥ |**

**śraddadhānasya bālasya dāntasyānucarasya ca ||**

**jñānaṁ guhyatamaṁ yat tat sākṣād bhagavatoditam |**

**anvavocan gamiṣyantaḥ kṛpayā dīna-vatsalāḥ ||**

**śrīdhara-svāmī (bhāvārtha-dīpikā) : **tasyeti | jñāna-śuddha-tvaṁ-padārthasya dṛḍha-bhaktimato me | **praśritasya** vinītasya ||29|| guhyatamam iti | sādhana-bhūta-dharma-tattva-jñānaṁ guhyam | tat-sādhyaṁ viviktātma-jñānaṁ guhyataram | tat-prāpyeśvara-jñānaṁ **guhyatamam** | **bhagavatoditaṁ** bhāgavataṁ śāstram **anvavocann** upadiṣṭavantaḥ ||30||

———————————————————————————————————————

**jīva-gosvāmī (krama-sandarbhaḥ) : **tasyeti yugmakam | etad-anantaraṁ parama-rahasyam anyad apy upadidiśur ity āha—jñānam iti | jñāna-vijñānādi-saṁvalitaṁ catuḥślokī-rūpam ity arthaḥ | tasya rahasyākhya-bhakty-eka-tātparyatvād iti bhāvaḥ | **sākṣād bhagavatoditam** iti, purā mayā proktam ajāya [bhā.pu. 3.4.13] ity-ādikaṁ smārayati | **guhyatamaṁ** brahma-paramātma-jñānād api rahasyatamam ||29-30||

———————————————————————————————————————

**viśvanātha-cakravartī (sārārtha-darśiṇī) : tasya**ivaṁbhūtasya **me** mama utpanna-prema-bhakteḥ **sākṣad-bhagavatā** devakī-nandanena **uditam |** jñāyate’neneti jñānaṁ jñāna-śāstraṁ, tac ca kevala-jñāna-pradhānāt bhakti-miśra-jñāna-pradhānaṁ śāstra-guhyam | tato’pi jñāna-miśra-bhakti-pradhānaṁ guhyataram | tato’pi kevala-bhakti-pradhānaṁ **guhyatamaṁ**, yad uddhavaṁ brahmāṇaṁ ca prati śrī-bhāgavatam, arjunaṁ prati śrī-gītābhidhaṁ ca | **gamiṣyantaḥ** śvo vayaṁ yāsyāma iti vibhāvya **anvavocan** upadiṣṭavantaḥ ||29-30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **athāvāpta-ratir ayaṁ bālaḥ sāṅkhyādibhiḥ śāstraiḥ pratārito mā bhūd iti jigamiṣavas te sva-siddhāntan copadidiśur ity āha dvābhyām | teṣv **anuraktasya praśritasya** vinītasya, **anucarasya** sevamānasya ||29|| \


**jñānaṁ** jñāna-sādhanaṁ śāstraṁ, dehādi-vivikta-jīva-sva-svarūpa-viṣayakaṁ guhyaṁ, prapañca-vivikteśvara-viṣayakaṁ guhyataraṁ, bhakty-eka-vaśya-tad-viṣayakaṁ tu **guhyatamam** | **sākṣād bhagavatā** śrī-kṛṣṇena yad virañcim uddhavam arjunaṁ ca praty **uditam** ||30||

 **...**

|| 1.5.31 ||

**yenaivāhaṁ bhagavato vāsudevasya vedhasaḥ |**

**māyānubhāvam avidaṁ yena gacchanti tat-padam ||**

**śrīdhara-svāmī (bhāvārtha-dīpikā) : **tad eva jñānaṁ pūrvokta-tvaṁ-padārtha-jñānād vivekena darśayati—yenaiveti | **avidaṁ** jñātavān aham ||31||

———————————————————————————————————————

**jīva-gosvāmī (krama-sandarbhaḥ) : avidaṁ** heyatvena jñātavān asmi | sva-mate māyā-śabdasya cic-chakti-vācitve tūpadeyatvena | **tat-padaṁ** tasya caraṇāravindaṁ **gacchanti**, parama-prītyā sākṣāt-kurvanti—imaṁ sva-nigamaṁ [bhā.pu. 1.5.39] iti-ādi-vakṣyamāṇāt, śrī-nāradatva-prāptau tat-phala-parākāṣṭhā-darśanāc ca ||31||

———————————————————————————————————————

**viśvanātha-cakravartī (sārārtha-darśiṇī) : yenaiva** śrī-bhāgavatena **bhagavatomāyāyāś** cic-chakter aiśvarya-mādhurya-jñānasya kṛpā-śaktes triguṇa-māyā-śakteś ca **anubhāvaṁ** kāryaṁ, prabhāvaṁ vā avidaṁ jñātavān asmi | 


    triguṇātmikātha jñānaṁ viṣṇu-śaktis tathaiva ca | 


    māyā-śabdena bhaṇyeta śabda-tattvārtha-vedibhir || iti śabda-mahodadhiḥ |

māyā ca vayunaṁ jñānam iti nirghaṇṭuḥ, māyā syāc chambarī-buddhyor iti trikāṇḍa-śeṣaḥ, māyā dambhe kṛpāyāṁ ca iti viśvaḥ | ata eva svarūpa-bhūtayā nitya-śaktyā māyākhyayā yutaḥ | ato māyā-mayaṁ viṣṇuṁ pravadanti sanātanam iti mādhva-bhāṣya-pramāṇitā śrutiś ca | evam agrimeṣu grantheṣv api māyā-śabdena yathā-sambhavaṁ cic-chakti-tri-guṇa-śakty-ādayo vācanīyāḥ ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : yena** śāstreṇa, **māyānubhāvaṁ** kṛpā-prabhāvam **aham avidaṁ** | māyā dambhe kṛpāyāṁ ca iti viśvaḥ | **yena tat-padaṁ** tad-bhaktā **gacchanti** ||31||

 **...**

|| 1.5.32 ||

**etat saṁsūcitaṁ brahmaṁs tāpa-traya-cikitsitam |**

**yad īśvare bhagavati karma brahmaṇi bhāvitam ||**

**śrīdhara-svāmī (bhāvārtha-dīpikā) : **tat sādhana-dharma-rahasyaṁ ca sūcitam ity āha—etad iti | **tāpa-trayasy**a ādhyātmikādeś **cikitsitaṁ** bheṣajaṁ nivartakam, sattva-śodhakam iti yāvat | kiṁ tat ? **bhagavati bhāvitaṁ** samarpitaṁ **yat karma**, tat | kathaṁ-bhūte bhagavati ? **īśvare** sarva-niyantari | evam api ca **brahmaṇy** apracyuta-pūrṇa-rūpe ||32||

———————————————————————————————————————

**jīva-gosvāmī (bhakti-sandarbhaḥ): **tad eva karmārpaṇam upapādayati tribhiḥ—etad iti | **brahman** ! he śrī-veda-vyāsa ! **etat tāpa-trayasya cikitsitaṁ** cikitsā, taiś cāturmāsya-vāsibhiḥ paramahaṁsaiḥ **sūcitam** | kiṁ tat ? **bhagavati karma** yat samarpitaṁ bhavati | tatra karma-samarpaṇam evety arthaḥ | kathaṁ-bhūte ? svayaṁ bhagavati pūrṇa-svarūpaiśvaryādi-mattayā sarvāṁśiny eva | kenacid aṁśena jīvādi-niyantṛtayā **īśvare** paramātma-śabda-vācye, svarūpa-bhūta-viśeṣaṇena vinā kevala-cin-mātratayā pratipādyatvena **brahmani** tac-chabda-vācye ||32|| [bhakti-sandarbha 219]

———————————————————————————————————————

**jīva-gosvāmī (krama-sandarbhaḥ) : **tad evaṁ sva-carita-dvārā sarva-nirapekṣa-mahad-dvāraka-śrī-bhagavad-yaśaḥ-śravaṇam eva parama-śreyastvenoktam | atra yat pūrvaṁ—idaṁ hi puṁsas tapasaḥ śrutasya vā [bhā.pu. 1.5.22] ity-ādinā tapa-ādi-janyam uttamaśloka-guṇānuvarṇanam uktam | tat tu tasya tad-āsaktānāṁ tad-dvārāvirbhāvitvam eveti jñāpitam | atha tasya tad apy upapādayituṁ sāmānyatas tāvat trividha-parama-tattvāvirbhāve samarpitasya karmaṇo māhātmyam āha—etad iti tribhiḥ | **saṁsūcitaṁ** śāstrajñaiḥ | **īśvaraḥ** paramātmā tasmin vā, **bhagavati** vā, **brahmaṇi **vā ity arthaḥ ||32||

———————————————————————————————————————

**viśvanātha-cakravartī (sārārtha-darśiṇī) : **evaṁ ca nirguṇāṁ bhaktiṁ mayi prema-paryantāṁ pravartya anubhāvya ca bhakteḥ sākṣād-vācakaṁ bhagavad-uktaṁ śrī-bhāgavata-śāstraṁ copadiśya jñāna-kāraṇaṁ jñānaṁ ca mokṣa-paryojanakam ajijñāsave’pi mahyam | samprati bālasyāsya vayo-vṛddhāv āyatyāṁ kadācit jijñāsā janiṣyate veti vibhāvya nairapekṣyarthaṁ bhaṅgyā jñāpitam ity āha—etad iti | **saṁsūcitaṁ** na tu sākṣād uktaṁ, mat-prayojanābhāvad iti bhāvaḥ | kiṁ tat ? **tāpa-trayasya** ādhyātmikādeś **cikitsitaṁ** bheṣajaṁ nivartakam | tad eva kiṁ ? yat sva-svabhāvānusāreṇa **īśvare** paramātmani vā, **bhagavati** ṣaḍ-aiśvaravati vā, **brahmaṇi** tadīya-nirviśeṣa-svarūpe vā **karmabhāvitaṁ** samarpitam ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **śuddhāṁ bhaktiṁ tat-pratipādakaṁ śāstraṁ ca mayi pravartya nyūnatātra kācin mā bhūd iti niṣkāma-karma-yogaṁ ca vyañjann ity āha—etad iti | **saṁsūcitaṁ** na tu sākṣād gaditaṁ mat-prayojanābhāvād ity arthaḥ | kiṁ tat  ? **tāpa-trayasya cikitsitaṁ** bheṣajaṁ nivartakaṁ, tad eva kiṁ? **yat karma** sva-varṇāśrama-vihitaṁ **bhagavati bhāvitam** arpitam ||32||

 **...**

|| 1.5.33 ||

**āmayo yaś ca bhūtānāṁ jāyate yena suvrata |**

**tad eva hy āmayaṁ dravyaṁ na punāti cikitsitam ||**

**śrīdhara-svāmī (bhāvārtha-dīpikā) : **nanu saṁsāra-hetoḥ karmaṇaḥ kathaṁ tāpa-traya-nivartakatvam ? sāmagrī-bhedena ghaṭata iti sa-dṛṣṭāntam āha dvābhyām | **ya āmayo** rogo **yena** ghṛtādinā **jāyate**, **tad eva** kevalam āmaya-kāraṇa-bhūtaṁ **dravyaṁ **tam **āmayaṁ** **na punāti**, na nivartayatīty arthaḥ | kiṁ tu **cikitsitaṁ** dravyāntarair bhāvitaṁ sat punāty eva yathā ||33||

———————————————————————————————————————

**jīva-gosvāmī (krama-sandarbhaḥ) : **nanu, utpattyaiva tat-tat-saṅkalpena vihitatvāt saṁsāra-hetoḥ karmaṇaḥ kathaṁ tāpa-traya-nivartakatvam ? ucyate—sāmagrī-bhedena ghaṭata iti, yathā—āmaya iti | **āmayo** rogo yena ghṛtādinā jāyate, **tad eva** kevalam āmaya-kāraṇaṁ **dravyam** | tam āmayaṁ na nivartayati, kintu **cikitsitaṁ** dravyāntarair bhāvitaṁ sat nivartayaty eva || [bhakti-sandarbha 220]

———————————————————————————————————————

**viśvanātha-cakravartī (sārārtha-darśiṇī) : **nanu saṁsāra-hetoḥ karmaṇaḥ kathaṁ tāpa-traya-nivartakatvaṁ ? satyaṁ, sāmagrī-bhedena ghaṭata iti sa-dṛṣṭāntam āha dvābhyām | **ya āmayo** rogaḥ **yena** ghṛtādinā **jāyate, tad eva** ghṛtādi-dravyaṁ **cikitsitam** auṣadhāntara-vāsitaṁ sat **āmayaṁ** na punāti na rakṣati, nāśayatīti yāvat | punātir atra rakṣanārthako jñeyaḥ ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu karmaṇas tāpaka-svabhāvasya kathaṁ tan-nivartakatvam ? tatrāha—yo rogo yena ghṛtādinā bhūtānāṁ prāṇināṁ jāyate, tad eva kevalam **āmaya**-janakaṁ ghṛtādi-**dravyaṁ** **cikitsitam** auṣadhāntara-vāsitaṁ sadāmayaṁ taṁ **na punāti** na rakṣati, vināśayaty eva, punātir iha rakṣaṇārthaḥ, dhātūnām anekārtha-svīkārāt ||33||

 **...**

|| 1.5.34 ||

**evaṁ nṛṇāṁ kriyā-yogāḥ sarve saṁsṛti-hetavaḥ |**

**ta evātma-vināśāya kalpante kalpitāḥ pare ||**

**śrīdhara-svāmī (bhāvārtha-dīpikā) : **tathā **ātma-vināśāya** karma-nivṛttaye **kalpante** samarthā bhavanti | **pare** īśvare **kalpitā** arpitā santaḥ | atra prathamaṁ mahat-sevā, tataś ca tat-kṛpā, tatas tad-dharma-śraddhā, tato bhagavat-kathā-śravaṇam, tato bhagavati ratiḥ, tayā ca deha-dvaya-vivekātma-jñānam, tato dṛḍhā bhaktiḥ, tato bhagavat-tattva-jñānam, tatas tat-kṛpayā sarvajñatvādi-bhagavad-guṇāvirbhāva iti kramo darśitaḥ ||34||

———————————————————————————————————————

**jīva-gosvāmī (bhakti-sandarbhaḥ) : pare **bhagavati **kalpitāḥ** kāmanayāpy arpitāḥ santaḥ saṁsāra-dhvaṁsa-paryanta-phalatvād **ātma-vināśāya** karma-nivṛttaye kalpante || [bhakti-sandarbha 221]

———————————————————————————————————————

**jīva-gosvāmī (krama-sandarbhaḥ) : **evam iti | **ātma**-śabdo’tra karma-jāti-paraḥ ||34||

———————————————————————————————————————

**viśvanātha-cakravartī (sārārtha-darśiṇī) : kriyā-yogāḥ** karma-yogāḥ sarve nityāḥ kāmyāḥ naimittikāś ca niṣkāmāḥ parameśvare **kalpitāḥ** samarpitāḥ santaḥ **ātma-vināśāya** karma-nivṛttaye **kalpante** samarthā bhavanti ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : evaṁ** sarve nity-ādi-kāmyāntā **kriyā-yogā** **nṛṇāṁ saṁsṛti-hetavas** tāpakarās ta eva **pare bhagavati kalpitā** niveditāḥ santaḥ **ātma-vināśāya kalpante**, bhagavad-arpaṇa-guṇa-bhāvitā auṣadha-bhāvita-ghṛtādivat sva-niṣṭha-tāpakatāṁ nāśayanti, balārogyam iva tat-toṣaṁ janayantīty arthaḥ | ātmano liṅga-śarīrasya vināśāyety eke ||34||

 **...**

|| 1.5.35 ||

**yad atra kriyate karma bhagavat-paritoṣaṇam |**

**jñānaṁ yat tad-adhīnaṁ hi bhakti-yoga-samanvitam ||**

**śrīdhara-svāmī (bhāvārtha-dīpikā) : **nanu ca jñānenājñāne prāpta-karma-nāśas tac ca jñānaṁ bhakti-yogād bhavati kathaṁ karmaṇā karma-nāśaḥ syāt ? tatrāha—yad atreti ||35||

———————————————————————————————————————

**jīva-gosvāmī (krama-sandarbhaḥ) : **atha **bhagavataḥ paritoṣaṇ**ātmakasya tasya māhātmyaṁ viśeṣata āha—yad atreti | **bhakti-yogaḥ** kīrtana-smaraṇādi-rūpaḥ | tat-**samanvitaṁ** tena samavetaṁ **yaj jñānaṁ** bhāgavatam, tad api **tad-adhīnaṁ** tad-avyabhicāri-phalam ity arthaḥ ||35|| [bhakti-sandarbhaḥ 224]

———————————————————————————————————————

**viśvanātha-cakravartī (sārārtha-darśiṇī) : **tad eveśvarārpitaṁ karma sattva-śodhakatvāt jñāna-sādhanaṁ bhavatīty āha—bhagavad-arpitatvāt **bhagavat-paritoṣaṇaṁ** niṣkāmaṁ **yat** karma **tad-adhīnaṁ jñānaṁ** taj-janyatvād ity arthaḥ | kīdṛśaṁ ? yad **bhakti-yoga-samanvitam** anyasya bhakti-rahitasya jñānasya tu mokṣa-sādhakatvāśakteḥ—naiṣkarmyam apy acyuta-bhāva-varjitaṁ [bhā.pu. 1.5.12] ity-ādinā tiraskāra eva dṛṣṭaḥ ||35||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **jñāna-bhaktī prakāśya te dharmās tāpa-nivartakā bhavantītyāhaṛyad iti | atra bhagavat-paritoṣaṇaṁ yat karma kriyate tat-tad uddeśyakatvād-visatantuvat-tad adhīnaṁ tad-viṣayakaṁ jñānaṁ janayati bhakti-yoga-samanvitaṁ ca yathā syāttaṁ tad-yogaṁ ca janayati, jñānasya tad-yoga-hetutvāt ||35||

 **...**

|| 1.5.36 ||

**kurvāṇā yatra karmāṇi bhagavac-chikṣayāsakṛt |**

**gṛṇanti guṇa-nāmāni kṛṣṇasyānusmaranti ca ||**

**śrīdhara-svāmī (bhāvārtha-dīpikā) : **bhagavad-arpaṇena kriyamāṇaṁ karma bhakti-yogaṁ janayatīti sad-ācāreṇa darśayati | **yatra** yadā **bhagavataḥ śikṣayā karmāṇi kurvāṇā** bhavanti, tadā **śrī-kṛṣṇasya guṇa-nāmāni gṛṇanty** **anusmaranti** ca kṛṣṇam ity arthaḥ | iyaṁ ca bhagavac-chikṣā—


    yat karoṣi yad aśnāsi yaj juhoṣi dadāsi yat | 


    yat tapasyasi kaunteya tat kuruṣva mad-arpaṇam || [gītā. 9.27] iti ||36||

———————————————————————————————————————

**jīva-gosvāmī (krama-sandarbhaḥ) : **katham ? tatrāha—kurvāṇā** **iti |** bhagavac-chikṣayā, **yat karoṣi yad aśnāsi [gītā. 9.27] ity-ādikayā | **yatra** bhagavat-santoṣaṇa-nimitte **karmāṇy** api **kurvāṇās** tādṛśa-ruci-svābhāvyenāsakṛt gṛṇantīty-ādi śrī-śaunakādivad iti bhāvaḥ ||36||

———————————————————————————————————————

**viśvanātha-cakravartī (sārārtha-darśiṇī) : **evaṁ bhakti-miśreṇa karmaṇā bhakti-miśraṁ jñānaṁ mokṣa-sādhanaṁ bhavatīti uktam | idānīṁ bhakti-miśra-niṣkāma-karmavatāṁ tādṛśa-bhakta-saṅga-bhāgyena keṣāñcit kadācit karma-miśrā bhaktir api bhaved ity āha—kurvāṇā iti | yatra bhakti-miśra-karmaṇi sthitā akasmād bhakta-saṅga-bhāgyena bhagavac-chikṣayā karmāṇi kurvāṇāḥ santaḥ kecit kṛṣṇasya guṇa-nāmāni gṛṇanti smaranti ca kīrtana-smaraṇādy-ātmikāṁ bhaktiṁ kurvantīty arthaḥ | bhagavac-chikṣā ceyam—


    yat karoṣi yad aśnāsi yaj juhoṣi dadāsi yat | 


    yat tapasyasi kaunteya tat kuruṣva mad-arpaṇam || [gītā. 9.27] iti |

śikṣāyāś cāsyā bhakti-prakaraṇa-paṭhitatvāt na karmi-viṣayatayā vyākhyā yuktā | karmiṇo hi karma-vaiphalyābhāvārthaṁ vaidikam eva karmārpayati | bhaktās tu bhagavat-svāmikatvenaivātmānaṁ jānantaḥ sva-kartavyaṁ vaidikaṁ laukikaṁ daihikaṁ ca karma sva-prabhu-pravartyamānaṁ pratiyantaḥ sarvam eva tasmin samaprayantīti mahān bhedaḥ | ata evātra yad aśnāsīty upanyastam, evam eva tatra śrī-rāmānujācārya-caraṇair api vyākhyātam | atra kurvāṇā iti varatmāna-nirdeśāt | bhaktiṁ kurvantīy ākhyāta-kriyāyā mukhyatvāc ceyaṁ karma-yoga-sahitā bhaktir ity ato bhakter asyāḥ karma-miśratā jñeyā | karma-miśrayā bhaktyā sādhyā jñāna-miśratayā ca sādhyā mukti-sahitā bhagavad-ratiṁ śānta-bhakti-nāmnī ātmārāmāś ca munaya [bhā.pu. 1.7.10] ity āder jñeyā ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yatrārpita-karmaṇi sthitāḥ pariniṣṭhita-saṅge yādṛcchike sati bhagavac-chikṣayā karmāṇi kurvāṇāḥ kṛṣṇasya guṇa-nāmāni gṛṇanty anusmaranti ca | tac-chikṣā tu 


        yat karoṣi yad aśnāsi yaj juhoṣi dadāsi yat | 


        yat-tapasyasi kaunteya tat kuruṣva mad-arpaṇam [gīta 9.27] iti |

saniṣṭhā vaidikam eva karmārpayanti, tat-prasaṅgāt pariniṣṭhitāḥ santo laukikaṁ daihikaṁ ca tad arpayantīti bhāvaḥ ||36||

 **...**

|| 1.5.37 ||

**oṁ namo bhagavate tubhyaṁ vāsudevāya dhīmahi |**

**pradyumnāyāniruddhāya namaḥ saṅkarṣaṇāya ca ||**

**śrīdhara-svāmī (bhāvārtha-dīpikā) : **kīrtana-smaraṇa-rūpa-bhakti-hetutvam uktam, jñāna-hetutvam āha dvābhyām—nama iti | namo dhīmahi manasā namanaṁ kurvīmahi ||37||

———————————————————————————————————————

**jīva-gosvāmī (krama-sandarbhaḥ) : **atha pañcarātra-vaktuḥ śrī-nārāyaṇād etaj janmani labdhaṁ sapraṇava-mantraṁ copadiśati—oṁ nama iti | caturvyūhātmako bhagavān evātra devatā | tatra śrī-vāsudeva-saṅkarṣaṇau vāma-dakṣiṇayor madhyato jñeyau | pradyumnaḥ saṅkarṣaṇasya dakṣiṇe | aniruddho vāsudevasya vāme | saṅkarṣaṇādi-krama-viparyayeṇa nirdeśas tu śrī-kṛṣṇa-caturvyūhatvaṁ bodhayati | tat-putra-pautratvena pradyumnāniruddhayos tan-nikaṭa-pāṭhāt ||37||

———————————————————————————————————————

**viśvanātha-cakravartī (sārārtha-darśiṇī) : **tad evaṁ bhakti-rahitānāṁ jñāna-karmādīnāṁ naiṣkarmyaṁ [bhā.pu. 1.5.12] ety ādinā nindayā sarvathā heyatvam uktvā, tyaktvā svadharmaṁ [bhā.pu. 1.5.17] ity-ādi śloka-trayyā paramopadeyāṁ śuddhāṁ nirguṇāṁ bhaktiṁ stutvā, ahaṁ purātīta-bhave [bhā.pu. 1.5.23-28] ity-ādi-śloka-ṣaṭkena tasyā eva bhakter āvirbhāva-prakāraṁ prema-paryantāṁ vṛddhiṁ coktvā, adhikāri-viśeṣe punar upādeyaṁ bhakti-miśraṁ jñānaṁ tato’dhikāṁ karma-miśrāṁ bhaktiṁ coktvā, idānīṁ brūyuḥ snigdhasya śiṣyasya guravo guhyam apy uta [bhā.pu. 1.1.8] ity ukteḥ śrī-gurubhyaḥ prāptaṁ sva-mantram api tam upadidikṣus tatra śraddhām utpādayann āha dvābhyāṁ—oṁ nama iti | trayastriṁśad-akṣarātmako mantraś caturvyūhātmako bhagavān atra devatā saṅkarṣaṇādi, krama-viparyayeṇa nirdeśas tu śrī-kṛṣṇa-caturvyūhatvaṁ bodhayati tat-putra-pautratvena pradyumnāniruddhayos tan-nikaṭa-pāṭhāt | yad vā, pradyumnāniruddha-saṅkarṣaṇānāṁ krameṇa sṛṣṭi-sthiti-saṁhāra-kāraṇatvāt tathoktiḥ | namo dhīmahi namaskāraṁ dhyayema manasā namanaṁ kurvīmahīty arthaḥ ||37||

[atra prāyo yathāvat bhā. 6.16.18, 10.40.21, 11.5.29-mantrā draṣṭavyāh |]

———————————————————————————————————————

**baladeva-vidyabhūṣaṇaḥ (vaiṣṇavānandinī) : **idānīṁ guru-lavdhaṁ mantrañcopadidikūur āha—om iti dvābhyāṁ | bhagavate kṛṣṇāya vāsudevādi-caturvyūhātmakāyeti trayas triṁśadarṇo mantraḥ sṛṣṭi-sthiti-bhaṅga-kramāt-tat-kartṛṇāt pradyumnādīnāṁ kramaḥ ||37||

 **...**

|| 1.5.38 ||

**iti mūrty-abhidhānena mantra-mūrtim amūrtikam |**

**yajate yajña-puruṣaṁ sa samyag darśanaḥ pumān ||**

**śrīdhara-svāmī (bhāvārtha-dīpikā) : **amūrtikaṁ mantrokta-vyatirikta-mūrti-śūnyam | yajate pūjayati sa pumān samyag darśano bhavati ||38||

———————————————————————————————————————

**jīva-gosvāmī (bhagavat-sandarbhaḥ, 70.5) :** **mantra-mūrtiṁ** mantrokta-mūrtiṁ, mantro’pi mūrtir yasyeti vā | **amūrtikaṁ** mantrokta-vyatirikta-mūrti-śūnyaṁ, prākṛta-mūrti-rahitaṁ vā, mūrti-svarūpayor ekatvāt, prākṛtavan na vidyate pṛthaktvena mūrtir yasya, tathā-bhūtaṁ vā | **sa pumān samyag-darśanaḥ** sākṣāc-chrī-bhagavataḥ sākṣāt-kartṛtvād iti bhāvaḥ ||38||

———————————————————————————————————————

**jīva-gosvāmī (krama-sandarbhaḥ) : mantra-mūrtiṁ **tad-ukta-mūrtim | tathāpy **amūrtikaṁ** prākṛta-mūrti-rahitam | **yajña-puruṣaṁ** pūjāyāṁ dhyeyākāram ity arthaḥ | **darśanasya samyaktvaṁ** śrī-bhagavad-āvirbhāvāt, na tu brahma-darśanavat khilatvam iti ||38||

———————————————————————————————————————

**viśvanātha-cakravartī (sārārtha-darśiṇī) : **iti **mūrtīnāṁ** vāsudevādīnām **abhidhānena** nāma-catuṣṭayena **yajate** pañcarātrokta-vidhinā vāsudevāya namaḥ pradyumnāya nama ity evaṁ ṣoḍaśopacārair yaḥ pūjayet, **mantra-mūrtiṁ** mantra-dhyānokta-mūrtiṁ, mantreṇaiva japitenāvirbhavati mūrtiḥ śarīraṁ yasyeti vā | **amūrtikaṁ** prākṛta-mūrti-rahitam, akaṭhinaṁ kṛpārdram iti vā | mūrtiḥ kāṭhinya-kāyayor ity amaraḥ | **yajña-puruṣaṁ** yajanīyaṁ puruṣaṁ, **sa samyag-darśanaḥ** taṁ dṛṣṭvā anye’pi kṛtārthā bhavantīty arthaḥ | 

yad vā, darśanaṁ jñānam | yad vā, dṛśyate’neneti darśanaṁ śāstraṁ, bhakti-pratipādakaṁ pañcarātrādi samyak dhanyam ātma-prasādakatvāt | na tu yenaivāsau na tuṣyeta manye tad-darśanaṁ khilaṁ [bhā.pu. 1.5.8] ity ukta-lakṣaṇaṁ bhakti-rahitaṁ śāstram eva khilam ity arthaḥ | tataś ca, kṛta-vedānta-darśanasyāpi tavāyam ātmā na vai parituṣṭaḥ, mama tu kṛta-pañcarātra-śāstrasyātmā sadā prasanna eveti bhāvaḥ ||38||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ity āsāṁ mūrtīnām abhidhānena nāma-pañcakena yaḥ pumān yajña-puruṣaṁ yajanīyaṁ kṛṣṇaṁ yajate, sa samyag-darśano yad-darśanādanye kṛtārthā bhavantīti tathyajñāna ity eke | kīdṛśaṁ? mantre mantra-pratipādyā vā mūrtir yasya tam, amūrtikam akaṭhinaṁ kṛpārdraṁ mūrtiḥ kāṭhinya-kāyayoḥ ity amaraḥ | māyika-kāya-śūnyam iti vā ||38||

 **...**

|| 1.5.39 ||

**imaṁ sva-nigamaṁ brahmann avetya mad-anuṣṭhitam |**

**adān me jñānam aiśvaryaṁ svasmin bhāvaṁ ca keśavaḥ ||**

**śrīdhara-svāmī (bhāvārtha-dīpikā) : **evaṁ kṛtavati mayi hariḥ sva-sadṛśaṁ jñānādikaṁ dattavān ity āha | imaṁ **sva-nigamaṁ** svopadeśaṁ **mad-anuṣṭhitaṁ** mayānuṣṭhitam **avetya** jñātvā | **bhāvaṁ ca** prītiṁ ca ||39||

———————————————————————————————————————

**jīva-gosvāmī (krama-sandarbhaḥ) : sva-nigamaṁ** nijāntaraṅga-parama-veda-rūpam | prathamato jñānaṁ svānubhavam | tata **aiśvaryaṁ** svāṇimādi-rūpam | tatas tatrānāsaktau **bhāvaṁ** sva-mahā-premāṇaṁ ca ||39||

———————————————————————————————————————

**viśvanātha-cakravartī (sārārtha-darśiṇī) : sva-nigamaṁ** nijāntaraṅga-vedoktaṁ jñānaṁ prathamataḥ svānubhavam | tata **aiśvaryaṁ** svāṇimādi-rūpam | tatas tatra mamānāsaktim abhipretya **bhāvaṁ** sva-mahā-premāṇaṁ ca adāt | tataś ca mahyam apīmaṁ mantraṁ kṛpayopadiśeti prārthitena śrī-nāradena vyāsas tam eva mantram upadiṣṭam iti sudhīrbhir boddhavyam ||39||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **imaṁ mantraṁ japati mayi kṛṣṇasya mahān prasādo'bhūd ity āha—svanigamaṁ svamantraṁ mad anuṣṭhitaṁ mayā japtam avetyāti-prasannaḥ keśavaḥ sva-viṣayakaṁ jñānam aiśvaryañcāṇamādikam adāt tenāpy ahṛṣṭāya mahyaṁ svasmin bhāvaṁ premāṇañcādāt, tataś ca prārthito nāradaḥ svaṁ mantraṁ vyāsam upādikṣad iti bodhyam ||39||

 **...**

|| 1.5.40 ||

**tvam apy adabhra-śruta viśrutaṁ vibhoḥ**

**samāpyate yena vidāṁ bubhutsitam |**

**prākhyāhi duḥkhair muhur arditātmanāṁ**

**saṅkleśa-nirvāṇam uśanti nānyathā ||**

**śrīdhara-svāmī (bhāvārtha-dīpikā) : **atas tvam apy evaṁ kurv ity āha—tvam iti | adabhram analpaṁ śrutaṁ yasya, **he adabhra-śruta** ! **vibhor viśrutaṁ** yaśaḥ **prakhyāhi** kathaya | **yena **viśrutenabuddhena** vidāṁ viduṣāṁ bubhutsitaṁ **boddhum icchā** samāpyate | yad **yato** duḥkhaiḥ pīḍitānāṁ **kleśa-śāntiṁ prakārāntareṇa na manyante** ||40||**

———————————————————————————————————————

**jīva-gosvāmī (krama-sandarbhaḥ) : **yasmād evaṁ mama tad etat-paryantaṁ sarvaṁ tad-guṇa-śravaṇa-nidānakaṁ tac-chravaṇam eva tapa-ādīnāṁ paramaṁ phalam | tasmāt tvam apīti ||40||

———————————————————————————————————————

**viśvanātha-cakravartī (sārārtha-darśiṇī) : **he **adabhra-śruta** ! analpa-veda-śāstra-jña ! he sarvajña ! ity arthaḥ | **vibhorviśrutaṁ** yaśaḥ **prakhyāhi **kathaya, yena viśrutena buddhena **vidāṁ** viduṣāṁ **bubhutsitaṁ** boddhum icchā **samāpyate | **tad-yaśo’mṛta-svāda-nimagnānāṁ sadā tad-eka-bhaktimatāṁ jñānāya spṛhaiva na bhaved ity arthaḥ | **anyathā** prakārāntareṇa **duḥkhaiḥ** pīḍitānāṁ jīvānāṁ kleśa-śāntiṁ **na uśanti** na manyante vivekinaḥ ||40||

iti sārārtha-darśinyāṁ harṣiṇyāṁ bhakta-cetasām |

prathame pañcamo’dhyāyaḥ saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evam upadiśy āha—tvam iti | he adabhraśruta śruta-sarva-śāstra! tvaṁ vibhoḥ viśrutaṁ yaśaḥ prakhyāhi yena vidāṁ bubhutsitaṁ boddhum icchā samāpyate, tenaiva saveṣṭa-lābhāt, anyathā vidhāntareṇa kleśair muhur ardyamānānāṁ tan-nirvāṇaṁ nāśaṁ necchanti tattvavidaḥ | na thalu dāvāgnir vṛṣṭim antarā vinaśyed iti bhāvaḥ ||40||

iti vaiṣṇavānandinyāṁ prathama-skandha-ṭippanyāṁ pañcamo'dhyāyaḥ ||5||

**...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ prathama-skandhe vyāsa-nārada-saṁvādo nāma

pañcamo’dhyāyaḥ |

||1.5||

**...**

 

(1.6)


## atha ṣaṣṭho’dhyāyaḥ


### pūrva-janma-vṛttānta-śeṣāṁśaḥ—nāradasya bhagavad-ārādhana-pūrvakaṁ brahmaṇaḥ sakāśāj janma-grahaṇam |

|| 1.6.1 ||

**sūta uvāca—**

**evaṁ niśamya bhagavān devarṣer janma karma ca |**

**bhūyaḥ papraccha taṁ brahman vyāsaḥ satyavatī-sutaḥ ||**

**śrīdhara-svāmī (bhāvārtha-dīpikā) :**

vyāsasya pratyayārthaṁ ca ṣaṣṭhe prāg-janma-saṁbhavam |

sva-bhāgyaṁ nāradaḥ prāha kṛṣṇa-saṅkathanodbhavam[^50] ||

———————————————————————————————————————

**jīva-gosvāmī (krama-sandarbhaḥ) : **viśeṣa-jñānārthaṁ bhūyaḥ papraccha ||1||

———————————————————————————————————————

**viśvanātha-cakravartī (sārārtha-darśiṇī) :**

ṣaṣṭhe gatvā vanaṁ kṛṣṇa-darśanaṁ tad-vacaḥ-śrutiḥ |

tad-datta-cinmaya-tanor nāradenāptir ucyate ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :** 

mamāraṇyaṁ gatasyāsīt kṛṣṇekṣā tad-vacaḥ-śrutiḥ | \
cinmayo vigrahaś ceti devarṣiḥ prāha ṣaṣṭhake ||

evam iti—niśamya śrutva ||1||

 **...**

|| 1.6.2 ||

**vyāsa uvāca—**

**bhikṣubhir vipravasite vijñānādeṣṭṛbhis tava |**

**vartamāno vayasy ādye tataḥ kim akarod bhavān ||**

**śrīdhara-svāmī (bhāvārtha-dīpikā) : **svayam api tathā cikīrṣur gurūpadeśān anantara-bhāvi tac-caritaṁ pṛcchati—bhikṣubhir iti | **viparavasite** dūra-deśa-gamane kṛte sati | **vijñānasyādeṣṭṛbhir** upadeśa-kartṛbhiḥ ||2||

———————————————————————————————————————

**jīva-gosvāmī (krama-sandarbhaḥ) : bhikṣubhir vipravasite** bhikṣūṇāṁ viśeṣeṇa pravāse jāte satīty arthaḥ ||2||

———————————————————————————————————————

**viśvanātha-cakravartī (sārārtha-darśiṇī) : vipravasite** tasmāt pravāsato vicyute samprasāraṇābhāva ārṣaḥ | **kim akarod** iti tvac-chiṣyo’ham api tathā cikīrṣāmīti ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vipra-vasite tataḥ pravāsād-vicyute tato'nyatra gate sati | saṁprasāraṇābhāva ārṣaḥ | tataḥ kim akarod iti tvac-chiṣyo'ham api tathā kariṣyāmīti | param uttaraṁ vayaḥ vartitaṁ nītam | idaṁ dāsī-putra-bhūtaṁ kalevaram udasrākṣīt ||2-3||

 **...**

|| 1.6.3 ||

**svāyambhuva kayā vṛttyā vartitaṁ te paraṁ vayaḥ |**

**kathaṁ cedam udasrākṣīḥ kāle prāpte kalevaram ||**

**śrīdhara-svāmī (bhāvārtha-dīpikā) : paraṁ vayaḥ** uttaram āyuḥ | **te** tvayā **vartitaṁ** nītam | **idam** iti dāsī-putra-bhūtaṁ **kalevaram udasrākṣīr** utsṛṣṭavān asi ||3||

———————————————————————————————————————

**jīva-gosvāmī (krama-sandarbhaḥ) : idaṁ** samprati varṇyamāṇam ||3||

———————————————————————————————————————

**viśvanātha-cakravartī (sārārtha-darśiṇī) : idaṁ** dāsī-putra-bhūtaṁ **kalevaraṁ** katham utsṛṣṭavān asi ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : _na vyākhyātam._**

 **...**

|| 1.6.4 ||

**prāk-kalpa-viṣayām etāṁ smṛtiṁ te muni-sattama |**

**na hy eṣa vyavadhāt kāla eṣa sarva-nirākṛtiḥ ||**

**śrīdhara-svāmī (bhāvārtha-dīpikā) : **eṣa kalpānta-lakṣaṇaḥ **kālaste smṛtiṅkathaṁ na vyavadhān** na khaṇḍitavān | aḍ-āgamābhāvas tv ārṣaḥ | **hi** yata **eṣa sarvasya nirākṛtir** apalāpo yasmāt, saḥ ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : na vyavadhāt** vyavadhāya na khaṇḍitavān | aḍ-āgamābhāva ārṣaḥ | **nirākṛtir** vināśaḥ ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **eṣa kalpānta-lakṣaṇaḥ | vyavadhāt vyavadhāya nāpanītavān | aḍabhāvo'trārṣaḥ ||4||

 **...**

|| 1.6.5 ||

**nārada uvāca—**

**bhikṣubhir vipravasite vijñānādeṣṭṛbhir mama |**

**vartamāno vayasy ādye tata etad akāraṣam ||**

**śrīdhara-svāmī (bhāvārtha-dīpikā) : akāraṣaṁ** kṛtavān aham | repha-ṣa-kārayor viśleṣaś chando’nurodhena ||5||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : akāraṣam** iti repha-ṣa-kārayor viśleṣaś chando’nurodhena | yad uktaṁ—mūrdha-rephāri-kalpyante chando-bhaṅga-bhayād iha iti ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : akāraṣam** iti rephasya ṣād-viśleṣaś chandonurodhāt | mūrdharephā vikalpyante chandobhaṅgabhayād iheti vacanāt ||5||

 **...**

|| 1.6.6 ||

**ekātmajā me jananī yoṣin mūḍhā ca kiṅkarī |**

**mayy ātmaje’nanya-gatau cakre snehānubandhanam ||**

**śrīdhara-svāmī (bhāvārtha-dīpikā) : **tatra tāvat kiṁcit kālaṁ tatraiva mātṛ-sneha-yantrito nyavasam ity āha tribhiḥ | **eka **eva** aham ātmajo** yasya sā | **yoṣid** iti **mūḍhā** iti ca **snehānubandhe** hetuḥ ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** ekāham eva ātmajo yasyāḥ sā ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **eko'ham ātmajo yasyāḥ sā | yoṣin-mūḍheti snehānubandhe hetuḥ ||6||

 **...**

|| 1.6.7 ||

**sāsvatantrā na kalpāsīd yoga-kṣemaṁ mamecchatī |**

**īśasya hi vaśe loko yoṣā dārumayī yathā ||**

**śrīdhara-svāmī (bhāvārtha-dīpikā) : **kiṅkarīty asyārthaṁ prapañcayati—seti | **asvatantrā** sā, ato **na kalpā** na samarthā **āsīt** | **dārumayīyoṣā** ity atipāravaśye dṛṣṭāntaḥ ||7||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** asvatantrā ato na kalpā na samarthā ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kiṅkarīty uktaṁ prapañcayati—asvatantrāto mama lālane'kalpāsamarthā | yogo jīvikā, kṣemaṁ tasyāḥ pālanaṁ, dārumayī yoṣety asvātantrye dṛṣṭāntaḥ ||7||

 **...**

|| 1.6.8 ||

**ahaṁ ca tad-brahma-kule ūṣivāṁs tad-apekṣayā**[^51]** |**

**dig-deśa-kālāvyutpanno bālakaḥ pañca-hāyanaḥ ||**

**śrīdhara-svāmī (bhāvārtha-dīpikā) : **tad evaṁ sā snehaṁ cakre, ahaṁ ca dig-ādiṣv anabhijño’tas tatraiva nyavasam ity āha | **ahaṁ ca** tasmin **brahma-kuletasyā** mātuḥ snehānubandhasya **avekṣayā** | kadā viramed iti pratīkṣayety arthaḥ | **ūṣivān** vāsaṁ kṛtavān | **pañca-hāyanaḥ** pañca-varṣaḥ ||8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : tad-apekṣayā** tat-kartrīkā yā apekṣā, tayā sā māṁ na tyajatīy **aham apy avasam** ity arthaḥ ||8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tad avekṣayā neyaṁ māṁ tyajati kadā viramed iti pratīkṣayety arthaḥ | digādiṣv anabhijñaś cāhaṁ yato bālaka iti ||8||

 **...**

|| 1.6.9 ||

**ekadā nirgatāṁ gehād duhantīṁ niśi gāṁ pathi |**

**sarpo’daśat padā spṛṣṭaḥ kṛpaṇāṁ kāla-coditaḥ ||**

**śrīdhara-svāmī (bhāvārtha-dīpikā) : gehān nirgatāṅgāṁ duhantīm** | hetau śatṛ-pratyayaḥ, dogdhuṁ nirgatām ity arthaḥ | **padā** pādena **aspṛṣṭa** īṣad ākrāntaḥ **adaśad** akhādat ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** **duhantīṁ** dogdhum ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : duhantīṁ** dogdhum, lakṣaṇa-hetvoḥ kriyāyāḥ [pā. 3.2.126] iti sūtreṇa hetau śatṛ-pratyayaḥ, hetur iha phalam ||9||

 **...**

|| 1.6.10 ||

**tadā tad aham īśasya bhaktānāṁ śam abhīpsataḥ |**

**anugrahaṁ manyamānaḥ prātiṣṭhaṁ diśam uttarām ||**

**śrīdhara-svāmī (bhāvārtha-dīpikā) :** tan mātur maraṇaṁ bhaktānāṁ **śaṁ** kalyāṇam **abhīpsata** **īśasyānugrahaṁ** **manyamānaḥ prātiṣṭhaṁ** prasthito’smi ||10||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : tan** mātur maraṇam **īśasya** mayy **anugrahaṁ manyamānaḥprātiṣṭham** akṛta-tat-sāmparāyika-vidhir eva gatavān | parasmaipadam ārṣam ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **taj-jananyā maraṇaṁ, śaṁ nirvighna-bhajanaṁ, prātiṣṭhamagamaṁ, parasmaipadam ārṣam ||10||

 **...**

|| 1.6.11 ||

**sphītāñ janapadāṁs tatra pura-grāma-vrajākarān |**

**kheṭa-kharvaṭa-vāṭīś ca vanāny upavanāni ca ||**

**śrīdhara-svāmī (bhāvārtha-dīpikā) : sphītān janapadānatiyātaḥ** san **mahad vipinam adrākṣam** iti cāturthenānvyaḥ | janapādiṣu nānā-guṇa-doṣa-yukteṣu sama-dṛṣṭiḥ sangato’ham iti tātparyārthaḥ | **sphītān** samṛddhān | **janapadān** deśān | **tatra** tasyāṁ diśi | **pura-grāma-vrajākarān**—tatra **purāṇi** rāja-dhānyaḥ, **grāmā** bhṛgu-proktāḥ—


    viprāś ca vipra-bhṛtyāś ca yatra caiva vasanti te | 


    sa tu grāma iti proktaḥ śūdrāṇāṁ vāsa eva ca || iti |

**vrajā** gokulāni, **ākarā** ratnādy-utpatti-sthānāni, tān | **kheṭāḥ** karṣaka-grāmāḥ | **kharvaṭā** giri-taṭa-grāmā bhṛgu-proktā vā —


    ekato yatra tu grāmo nagaraṁ caikataḥ sthitam | 


    miśraṁ tu kharvaṭaṁ nāma nadī-giri-samāśrayam || iti |

**vāṭyaḥ** pūga-puṣpādīnāṁ vātikās tāḥ | **vanāni** svataḥ-siddha-vṛkṣānāṁ samūhāḥ | **upavanāni** ropita-vṛkṣānāṁ samūhāḥ | tāni ca ||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : jana-padādīn **atikramya **yātaḥ** san **mahad vipinam adrākṣam** iti caturthenānvayaḥ | tatra **purāṇi** rāja-dhānyaḥ | **grāmā** bhṛgu-proktāḥ—


    viprāś ca vipra-bhṛtyāś ca yatra caiva vasanti te | 


    sa tu grāma iti proktaḥ śūdrāṇāṁ vāsa eva ca || iti |

**vrajā** gokulāni | **ākarā** ratnādy-utpatti-sthānāni, tān | **kheṭāḥ** karṣaka-grāmāḥ | **kharvaṭā** giri-taṭa-grāmāḥ, bhṛgu-proktā vā —


    ekato yatra tu grāmo nagaraṁ caikataḥ sthitam | 


    miśraṁ tu kharvaṭaṁ nāma nadī-giri-samāśrayam || iti | 

**vāṭyaḥ** pūga-puṣpa-vātikāḥ | **vanāni** svataḥ-siddha-vṛkṣānāṁ samūhāḥ | **upavanāni** ropita-vṛkṣa-saṅghāḥ ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sphītāniti—tatrottarasyāṁ diśi janapadādīn atiyāto'haṁ mahad-vipinam adrākṣam iti caturthena sambandhaḥ | sphītān samṛddhān jana-padān deśān, nīvṛjjapado deśaḥ ity amaraḥ | purāṇi rājadhānyaḥ, grāmā bṛgūktāḥ 


        viprāś ca vipra-bhṛtyāś ca yatra caiva vasanti te | 


        sa tu grāma iti proktaḥ śūdrāṇāṁ vāsa eva ca || 

iti, vrajā goṣṭhāni | vrajaḥ syād gokulaṁ goṣṭham iti halāyudhaḥ | ākarā hīrakādy utpatti-sthānāni | khaniḥ striyām ākarohastrī ity amaraḥ | kheṭāḥ karṣaka-grāmāḥ, kharvaṭā bhṛgūktāḥ 


        ekato yatra tu grāmo nagaraṁ caikataḥ sthitam | 


        miśrantu kharvaṭaṁ nāma nadī-giri-samāśrayam || iti,

vāṭyaḥ kramuka-kusuma-vāṭikāḥ, vanāni svataḥ-siddha-tarulatāvṛndāni | upavanānyāropita-tad-vṛndāni ||11||

 **...**

|| 1.6.12 ||

**citra-dhātu-vicitrādrīn ibha-bhagna-bhuja-drumān |**

**jalāśayāñ chiva-jalān nalinīḥ sura-sevitāḥ ||**

**śrīdhara-svāmī (bhāvārtha-dīpikā) : citrair dhātubhiḥ** svarṇa-jatādyair **vicitrān adrīṁś** ca | **ibhair bhagnā bhujāḥ** śākhā yeṣāṁ te **drumā** yeṣu tān | **śivāni** bhadrāṇi **jalāni** yeṣāṁ tān | **naliṇīḥ** sarasīḥ ||12||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** citrair dhātubhiḥ svarṇa-jatādyair vicitrān adrīn | ibhair bhagnā bhujāḥ śākhā yeṣāṁ te drumā yeṣu tān | naliṇīḥ sarasīḥ ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **citraiḥ suvarṇa-rajatādibhir dhātubhir vicitrānadrīn girīn | ibhair hastibhiḥ bhagnā bhujāḥ śākhā yeṣāṁ te druma yeṣu tān | śiva-jalān svaccha-svādu-pānīyān, nalinīḥ sarasīḥ ||12||

 **...**

|| 1.6.13-14 ||

**citra-svanaiḥ patra-rathair vibhramad bhramara-śriyaḥ |**

**nala-veṇu-śara-stamba- kuśa-kīcaka-gahvaram ||**

**eka evātiyāto’ham adrākṣaṁ vipinaṁ mahat |**

**ghoraṁ pratibhayākāraṁ vyālolūka-śivājiram ||**

**madhvācāryaḥ (bhāgavata-tātparyam) : **


    mṛgayā-jīvināṁ kheṭo vāṭī puṣpojīvinām |


    grāmo bahu-janākīrṇo rāja-rājāśrayaṁ puram |


    jalasthalāyate sphītaṁ pattanaṁ kīrtyate budhaiḥ || iti skānde ||11-14||

———————————————————————————————————————

**śrīdhara-svāmī (bhāvārtha-dīpikā) :** citrāḥ svanā yeṣāṁ taiḥ patra-rathaiḥ pakṣibhis tan-nāda-prabuddhair ity arthaḥ | vibhramadbhir bhramaraiḥ śrīḥ śobhā yāsāṁ tāḥ nalinīratiyāto’tikramya gataḥ san mahad vipinaṁ vanam adrākṣam | kīdṛśam ? nala-veṇu-śarāṇāṁstambhaiḥ kuśaiḥ kīcakaiś ca gahvaraṁ durgatam | tatra veṇu-jātaya eva vipulāntarāla-garbhāḥ kīcakāḥ ghoraṁ duḥsaham | pratibhayākāraṁ bhayaṅkara-rūpam | vyālādīnām ajiraṁ krīḍā-sthānam ||14||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kīdṛśīḥ ? **patra-rathaiḥ** pakṣibhir hetu-bhūtair **vibhramadbhir** prabuddhā itas tataś caladbhir **bhramaraiḥ śrīḥ** śobhā yāsāṁ tāḥ | **atiyātaḥ** atikramya yātaḥ nalādibhir **gahvaraṁvipinamadrākṣam** ity anvayaḥ | **stambo** gucchas tṛṇādinaḥ | veṇavaḥ **kīcakās** te syur ye svananty aniloddhatāḥ ity amaraḥ ||13|| 

**ghoraṁ** duṣprekṣyaṁ yataḥ **pratibhayākāraṁ** bhayaṅkara-rūpam | **vyālādīnām ajīraṁ** krīḍā-sthānaṁ, teṣu teṣu bahu-vismayāspadeṣu bhītyāspadeṣu ca dṛṣṭeṣv api na me vismayo nāpi bhītir abhūt man-manas tadā bhagavan-mādhuryāsvāda-mātrāviṣṭatvād iti bhāvaḥ ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tāḥ kīdṛśīr ity āha—patra-rathaiḥ pakṣibhir hetubhir vibhramadbhir bhramaraiḥ śrīḥ śobhā yāsāṁ tāḥ | patatri-patri-pataga-patat-patra-rathāgujāḥ ity amaraḥ | nalādīnāṁ stambair gucchaiḥ kuśaiḥ kīcakaiś ca gahvaraṁ durgamam | veṇavaḥ kīcakās te surye svanantya-niloddhatāḥ ity amaraḥ ||13|| \
 \
ghoraṁ durnirīkṣyaṁ yataḥ pratibhayākāraṁ bhayaṅkara-rūpaṁ bhayaṅkaraṁ pratibhayam ity amaraḥ | vyālāḥ sarpāḥ, ulūkāḥ ghūkāḥ, śivāḥ śṛgālyaḥ teṣām  ajiraṁ krīḍā-sthānam | tathā ca vismaya-bhayāspadeṣu teṣu dṛṣṭeṣv api na me vismayabhaye, keśavāviṣṭa-manaskatvāt ||14||

 **...**

|| 1.6.15-16 ||

**pariśrāntendriyātm āhaṁ tṛṭ-parīto bubhukṣitaḥ |**

**snātvā pītvā hrade nadyā upaspṛṣṭo gata-śramaḥ ||**

**tasmin nirmanuje’raṇye pippalopastha āśritaḥ**[^52]** |**

**ātmanātmānam ātmasthaṁ yathā-śrutam acintayam ||**

**śrīdhara-svāmī (bhāvārtha-dīpikā) : pariśrāntānīndriyāṇy ātmā** dehaś ca yasya | **tṛṣā parīto** vyāptaḥ | **upaspṛṣṭa** ācāntaḥ ||15|| **pippalopasthe** aśvattha-mūle | **āśritaḥ** upaviṣṭaḥ | **ātmanā** buddhyā manasā vā | **ātma-sthaṁ** hṛdi-stham | **ātmānaṁ** paramātmānam ||16||

———————————————————————————————————————

**jīva-gosvāmī (krama-sandarbhaḥ) : **pariśrānteti yugmakam ||15||

———————————————————————————————————————

**viśvanātha-cakravartī (sārārtha-darśiṇī) : pippalopasthe** aśvattha-mūle | **āśritaḥ** upaviṣṭaḥ | **ātmanā** buddhyā | **ātma-stham **upapanna-prematvān manasy avicchedenaiva kṛta-vāsam | **ātmānaṁ** paramātmānam | tathāpi yathā-śrutaṁ mantropadiṣṭa-dhyānam atikramya **acintayam** ||16||

———————————————————————————————————————

**baladeva-vidyabhūṣaṇaḥ (vaiṣṇavānandinī) : parīti**—**ātmā** dehaḥ, **tṛṣā parīto** vyāptaḥ, **upaspṛṣṭaḥ** kṛtācamanaḥ ||15|| \
 \
pippalopasthe 'śvatthāmūle āśrita upaviṣṭaḥ, ātmanā buddhyā, ātmani jāta-premaṇi manasi sthitaṁ sphurantam ātmānaṁ keśavama-cintayam | 


        ātmā puṁsi svabhāve ca prayatna-manasor api | 


        dhṛtāv api manīṣāyāṁ śarīra-brahmaṇor api || iti medinī ||16||

 **...**

|| 1.6.17 ||

**dhyāyataś caraṇāmbhojaṁ bhāva-nirjita-cetasā |**

**autkaṇṭhyāśru-kalākṣasya hṛdy āsīn me śanair hariḥ ||**

**śrīdhara-svāmī (bhāvārtha-dīpikā) :** bhāvena bhaktyā nirjitaṁ vaśī-kṛtaṁ yac cetas tena | autkaṇṭhyenāśru-kalā-yukte akṣiṇī yasya ||17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : bhāva**-**nirjitena** prema-vaśīkṛtena **cetasā** manasā **hṛdi** manasy eva **dhyāyatomama hariḥ śanaiḥ** krameṇa **āsīt**, āgatyāgre babhūva | yad vā, śanair iti prathamaṁ hṛdy āvirbabhūva | tato hṛd-vṛttiṣu tisṛṣu nāsikā-śrotra-cakṣuṣv api sāṅga-saurabhya-nūpura-sausvarya-śrī-mukha-saundarya-grahaṇārtham āvirbabhūva | kīdṛśasya mama ? **autkaṇṭhyenāśrūṇi kalayato** dhārayato’**kṣiṇī** yasya tasya ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhāvena promṇā nirjitaṁ vaśīkṛtaṁ yac-ceto manas tena | autkaṇṭhyenāśrukale vāṣpavarṣiṇī akṣiṇī yasya | śanair iti rūpa-bhūṣaṇa-svara-cchavi-krameṇety arthaḥ ||17||

 **...**

|| 1.6.18 ||

**premātibhara-nirbhinna- pulakāṅgo’tinirvṛtaḥ |**

**ānanda-samplave līno nāpaśyam ubhayaṁ mune ||**

**madhvācāryaḥ (bhāgavata-tātparyam) :ubhayaṁ** dvitīyaṁ nāpaśyaṁ, tam evāpaśyam ||18||

———————————————————————————————————————

**śrīdhara-svāmī (bhāvārtha-dīpikā) :** premṇo’tibhareṇa nirbhinna-pulakāny aṅgāni yasya | ānandānāṁ saṁplave mahā-pure paramānande | ubhayam ātmānaṁ paraṁ ca ||18||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : premṇo’tibhareṇa** atyādhikyena **nirbhinnāni** atibhinnāni **pulaka**-yuktāni ca **aṅgāni** yasya saḥ | prema-rūpāṇy eva sarvāṇy aṅgāni tadānīm abhavann ity arthaḥ | yad vā, niḥśeṣeṇa bhinnāni vidīrṇānīva voḍhum asāmarthyād eveti bhāvaḥ | **ānanda-samplave līno** labdhānanda-mūrccha ity arthaḥ | **ubhayam** ātmānaṁ paraṁ ca nāpaśyam ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **premṇo'tibhareṇādhikyena nirbhinnāni miśritāni pulakavanty aṅgāni yasya saḥ, kadamba-kalikopama-kāya ity arthaḥ | ati-nirvṛtaḥ prahṛṣṭaḥ | ānandānāṁ saṁplave pravāhe līno'tisukha-mūrcchitaḥ | ubhayaṁ svamanyaṁ ca nāpaśyam nāvidam autkaṇṭhya-vivṛddhaye hares tirodhānam abhūd ity āha—rūpam iti | śucāpahaṁ śokaharaṁ sahasā tad-rūpam apaśyann aham uttasthau vyatthitaḥ | uttamaṇali rūpam | durmanā iveti prāpta-vicyutānargha-ratno yathā tadvat ||18-19||

 **...**

|| 1.6.19 ||

**rūpaṁ bhagavato yat tan manaḥ-kāntaṁ śucāpaham |**

**apaśyan sahasottasthe**[^53]** vaiklavyād durmanā iva ||**

**śrīdhara-svāmī (bhāvārtha-dīpikā) : manasaḥ kāntam** abhīṣṭam | **śucā** śokas tām **apahantīti** tathā tat | **uttasthe** vyutthito’smi ||19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **punaś ca sahasaiva **tad rūpamapaśyanuttasthe** utthito’smi | yathā prāpty-acyuta-nidhir jano durmanā bhavati, tathaivety arthaḥ ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : _na vyākhyātam._**

 **...**

|| 1.6.20 ||

**didṛkṣus tad ahaṁ bhūyaḥ praṇidhāya mano hṛdi |**

**vīkṣamāṇo’pi nāpaśyam avitṛpta ivāturaḥ ||**

**śrīdhara-svāmī (bhāvārtha-dīpikā) :** hṛdi manaḥ praṇidhāya sthirī-kṛtyā avitṛpto’ham āturaiva abhavam iti śeṣaḥ ||20||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** praṇidhāya sthirīkṛtya ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **praṇidhāya sthirī-kṛtya ||20||

 **...**

|| 1.6.21 ||

**evaṁ yatantaṁ vijane mām āhāgocaro girām |**

**gambhīra-ślakṣṇayā vācā śucaḥ praśamayann iva ||**

**śrīdhara-svāmī (bhāvārtha-dīpikā) : girām agocaraḥ** saṁvedanasya[^54] viṣaya-bhūta īśvaraḥ ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : girām agocaraḥ, **yato vāco nivartante [tai.u. 2.7.1] iti śruteḥ | sarvair eva vacana-gocarī-kartum aśakyo’pi bhagavān mām āha—svīya-vacana-sausvaryaṁ śravaṇābhyāṁ mām anubhāvayāmāsa | evaṁ nāradasya vaidha-bhaktimattvād bhagavat-saurabhya-saundarya-sausvaryāṇāṁ trayāṇām eva mādhuryāṇām anubhavaḥ sādhaka-dehe, anyeṣāṁ sarveṣāṁ tu tan-mādhuryāṇāṁ siddha-deha eva bhāvī jñeyaḥ | **śucas** tad-darśanodbhūta-duḥkha-śokān **praśamayan** dūrīkurvan | atra viyogautkaṇṭhyavataḥ premṇaḥ sarvathā tṛpty-abhāva-dharmatvād **iva**-śabdaḥ ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **girāṁ vācāṁ kārtsnyenāgocaro guṇānantyāt | śuco rūpādarśanajān śokān | iva-śabder viyogotkaṁ cyavataḥ premṇo'tṛpti-dharmatvāt ||21||

 **...**

|| 1.6.22 ||

**hantāsmin janmani bhavān mā māṁ draṣṭum ihārhati |**

**avipakva-kaṣāyāṇāṁ durdarśo’haṁ kuyoginām ||**

**śrīdhara-svāmī (bhāvārtha-dīpikā) : **hanteti sānukampa-saṁbodhane | mā iti **māṁ draṣṭuṁ nārhati** | yato na **vipakvā** dagdhāḥ **kasāyā** malā kāmādayo yeṣāṁ, teṣāṁ **kuyoginām** aniṣpanna-yogānām ||22||

———————————————————————————————————————

**jīva-gosvāmī (krama-sandarbhaḥ) : **bhaktiḥ pravṛttātma-rajas-tamopahā [bhā.pu. 1.5.28] ity uktatvāt | **kaṣāyo**’tra sāttviko vana-vāsādy-āgrahaḥ—


    vanaṁ tu sāttviko vāso grāmyo rājasa ucyate |


    tāmasaṁ dyūta-sadanaṁ man-niketaṁ tu nirguṇam || [11.25.25] ity-ādi |

utkaṇṭhā-vardhanārthaṁ cedam ||22||

———————————————————————————————————————

**viśvanātha-cakravartī (sārārtha-darśiṇī) : **vimohety ata āha—hanta iti sānukampā-sambodhanam | **asmin janmani** sādhaka-dehe **mā** iti **māṁdraṣṭuṁ nārhati** | **na vipakvāḥ** na dagdhāḥ **kaṣāyā** malāḥ kāmādayo yeṣāṁ teṣāṁ **kuyogināmahaṁ durdarśaḥ** adṛśyaḥ | tubhyaṁ tu darśanaṁ dattam eveti tvaṁ tu kuyogī na bhavasīti bhāvaḥ ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tad uktam āha—hantety anukam pāyām, asmin janmani sādhaka-dehe bhavān māṁ draṣṭūṁ mārhati, yud aham avipakva-kaṣāyāṇān anirdagdha-kāmādi-malānāṁ kuyogināṁ durdaśaḥ | svātma-mātra-dhyāyinām adṛśya ity arthaḥ | tvantu kuyogī netyato darśanaṁ te dattam iti bhāvaḥ ||22||

 **...**

|| 1.6.23 ||

**sakṛd yad darśitaṁ rūpam etat kāmāya te’nagha |**

**mat-kāmaḥ śanakaiḥ sādhu sarvān muñcati hṛc-chayān ||**

**śrīdhara-svāmī (bhāvārtha-dīpikā) : **kutas tarhi dṛṣṭo’si ? tatrāha—**sakṛd darśitaṁ** mayeti **yad etat kāmāya** mayy anurāgāya | tvat-kāmena kim ? ity ata āha—**mat-kāmaḥ** pumān | **hṛc-chayān** kāmān ||23||

———————————————————————————————————————

**jīva-gosvāmī (krama-sandarbhaḥ) : **tathaivāha—sakṛd iti | yena kaṣāyā api naśyantīty āha—mat-kāma iti | **hṛcchayān** anya-vāsanāḥ ||23||

———————————————————————————————————————

**viśvanātha-cakravartī (sārārtha-darśiṇī) : **tarhi hā hā ! punar apy eka-vāraṁ darśanaṁ dehi ! ity ata āha—sakṛd iti | etad eka-vāra-darśanaṁ **te kāmāya** tan manorathaṁ sādhayituṁ yogyam ity arthaḥ, na tu muhur darśanam | autkaṇṭhasyānativṛddhyā premṇo’py anativṛddhas tasya tāruṇyaṁ na syād iti bhāvaḥ | ata eva jāta-premṇe bhaktāya sādhaka-dehe eka-vāram eva darśanaṁ dadāmīti mama niyamaḥ | yathā sādhaka-dehe bāla-bhūtaḥ premā viyogautkaṇṭhyena labdhātivṛddhiḥ siddha-dehe taruṇaḥ san, svādhāraṁ bhaktaṁ muhur api māṁ darśayati, sākṣāt sevayati ceti sva-bhakta-manoratha-pūrti-prakāram aham eva jānāmi, na tu me sva-bhakta iti bhāvaḥ | 

**mat-kāmaḥ**—yo hi māṁ kāmayate, mātraṁ mad-darśanālābhe’pīty arthaḥ | **hṛc-chayān** viṣaya-vāsanāḥ | atrāpi sarvān mokṣyasi hṛcchayān ity anukter nāradaṁ prati nedaṁ vākyaṁ, kintu sva-bhakteḥ svabhāvaṁ tvaṁ jñāpayāmāsety evātra tattvam | sarvam idaṁ dainya-vardhanārtham ity eke ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tarhi kṛpayā punar api darśanaṁ dehīti cet-tatrāha—yad etad-rūpaṁ sakṛd-darśitaṁ, tatte kāmāya, kāmaṁ tṛṣṇāṁ vardhayitum ity arthaḥ | tṛṣṇā-vṛddhy abhāve premṇas tasya tāruṇyāsiddhes tena siddha-dehe mad-rūpānubhavaṁ kṛtsnaṁ na vinded iti bhāvaḥ | mat-kāmo mayi satṛṣṇaḥ sādhuḥ hṛcchayān vāsanāḥ, sādhāraṇam idaṁ vākyaṁ, na tu nāradaṁ pratīti bodhyam ||23||

 **...**

|| 1.6.24 ||

**sat-sevayādīrghayāpi jātā mayi dṛḍhā matiḥ |**

**hitvāvadyam imaṁ lokaṁ gantā maj-janatām asi ||**

———————————————————————————————————————

**śrīdhara-svāmī (bhāvārtha-dīpikā) :** adīrghayāpi satāṁ sevayā | avadyaṁ nindyam | imaṁ lokaṁ dehaṁ hitvā | maj-janatāṁ mat-pārṣadatāṁ gantāsi ||24||

———————————————————————————————————————

**jīva-gosvāmī (krama-sandarbhaḥ) : matir** iti—askhalitā matiḥ [bhā.pu. 1.5.27] iti svayam uktā yā, saiva | mateḥ phalam āha—hitveti ||24||

———————————————————————————————————————

**viśvanātha-cakravartī (sārārtha-darśiṇī) : adīrghayā** alpayāpi **avadyaṁ** nindya-lokaṁ sāṁsarika-janāvāsaṁ tribhuvanam eva tyaktvā **maj-janatāṁ** mat-pārṣadatvaṁ gamiṣyasi ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sat-prasaṅga-labhyo'ham ity āha—saditi | adīrghayālpayāpi avadyam anityatvān-nindyam idaṁ lokaṁ hitvā maj-janatāṁ mat-pārṣadatāṁ gantāsi ||24||

 **...**

|| 1.6.25 ||

**matir mayi nibaddheyaṁ na vipadyeta karhicit |**

**prajā-sarga-nirodhe’pi smṛtiś ca mad-anugrahāt ||**

**śrīdhara-svāmī (bhāvārtha-dīpikā) : prajānāṁ sarge** sṛṣṭau **nirodhe** saṁhare’pi | prajā-sargasya nirodha iti vā ||25||

———————————————————————————————————————

**jīva-gosvāmī (krama-sandarbhaḥ) : **nanu yady antaraiva sā naśyet, tarhi kiṁ kartavyam ? tatrāha—matir mayīti | **matir** iti kiṁ vaktavyam ? **smṛtiś** cej janma-viṣayā ||25||

———————————————————————————————————————

**viśvanātha-cakravartī (sārārtha-darśiṇī) : na vipadyeta** yato **mayi nibaddhā**, mayi baddhvā sthāpitā premṇaivety arthaḥ | mama nityatvāt matir api nityaivety arthaḥ ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **matir nikhila-kāraṇatva-māyā-spṛṣṭatva-vijñāna-ghanatva-svāmitva-suhṛttvādi-guṇa-viṣayā te buddhiḥ premṇā mayi nibaddhā karhicid api na vipadyeta na vinaśyet | mama nityatvāt sā nityaṁ sthirā tiṣṭhed ity arthaḥ | prajā-sarga-nirodhe pralaye bhavāntare'pi smṛtiś ca pūrva-sarvārtha-viṣayā na vipadyeteti prākkalpa-viṣayā m ity asyottaram ||25||

 **...**

|| 1.6.26 ||

**etāvad uktvopararāma tan mahad**

**bhūtaṁ nabho-liṅgam aliṅgam īśvaram |**

**ahaṁ ca tasmai mahatāṁ mahīyase**

**śīrṣṇāvanāmaṁ vidadhe’nukampitaḥ ||**

**śrīdhara-svāmī (bhāvārtha-dīpikā) : **tat prasiddhaṁ **mahad-bhutam,**asya mahato bhūtasya niḥśvasitam etad yad ṛg-veda [bṛ.ā.u. 2.4.10] ity-ādi-śruteḥ | kīdṛśam ? **īśvaraṁ** sarva-niyantṛ | nabhasi liṅgaṁ mūrtir yasya tan **nabho-liṅgam** | sannihitam api na liṅgyata ity **aliṅgaṁ,tasmai** adṛṣṭāya bhagavate’vanāmaṁ praṇāmaṁ vidadhe kṛtavān aham | tenānukampitaḥ san ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : mahad-bhūtam** iti klīb-liṅgaṁ bhagavan-nāma—asya mahato bhūtasya niḥśvasitam etad yad ṛg-veda [bṛ.ā.u. 2.4.10] ity-ādi-śruteḥ | tena yasya niḥśvasitam eva catvāro vedās tasya vacanaṁ tato’py atipramāṇam iti bhāvaḥ | īśvaram atinikṛṣṭāya dāsī-putrāyāpi mahyaṁ tathā vara-pradānaṁ yad idam api tasyaikam īśvaratvam iti bhāvaḥ | **nabhasiākāśa** eva **liṅgaṁ** cihnaṁ śrī-mukha-vacana-rūpaṁ yasya tat yato na liṅgyate na lakṣyate cakṣurbhyām adṛṣṭatvād **aliṅgam** ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhūtaṁ satyaṁ, tasya vā etasya mahato bhūtasya [bṛ.ā.u. 2.4.10] iti | śravaṇāt, anvartha-tadākhyaṁ vā, upararāma tūṣṇīm asthāt | tat kīdṛk? nabhasyākāśe śrī-mukha-vākya-rūpaṁ liṅgaṁ yasya tat | na liṅgyate jñāyate bhakti-hīnair indriyair ity aliṅgaṁ, dāsī-putrāyāpi mahyam īdṛk-padārpaṇād īśvaram, avanāmaṁ praṇāmam ||26||

**...**

**|| 1.6.27 ||**

**nāmāny anantasya hata-trapaḥ paṭhan**

**guhyāni bhadrāṇi kṛtāni ca smaran |**

**gāṁ paryaṭaṁs tuṣṭa-manā gata-spṛhaḥ**

**kālaṁ pratīkṣan vimado vimatsaraḥ ||**

**śrīdhara-svāmī (bhāvārtha-dīpikā) : anantasya**[^55]**nāmānipaṭhann** anavarataṁ gṛṇan **hata-trapas** tyakta-lajjo **vimatsaro** jāto’smīti śeṣaḥ ||27||

———————————————————————————————————————

**kaivalya-dīpikā : nāmāni** iti | īdṛśasya ca kṛta-kṛtyatayā priyātithitvat mṛtyuṁ pratīkṣakatvāt na kiñcid vai kalyam astīty āha—**nāmāni** iti | **trapā** lajjā | **kṛtāni** karmāṇi | **kālaṁ** mṛtyum | apadaḥ asvīkṛta-sthāna-viśeṣaḥ | ita ārabhya nāradaḥ kuntīty-ādi-śabdau vaktṛ-nirdeśa-mātra-vivakṣayā na tu bhakti-vivakṣayeti jñeyam, viṣṇu-grahaṇasya jñāpakatvāt ||27|| [mu.pha. 19.27]

———————————————————————————————————————

**jīva-gosvāmī (krama-sandarbhaḥ) :guhyāni** gopyāni yāni **bhadrāṇi** sarvottamāni **kṛtāni**, preyasy-ādibhiḥ saha prema-paripāṭī-maya-līlāḥ, tāni tu yathādhikāraṁ **smarann** eva, na tu prakāśayan | tata eva **tuṣṭa-manāḥ** spṛhāntara-śūnyaś ca san pūrvata eva tu **vimado vimatsaraś** ca san, kevalaṁ **kālaṁ** tat-kṛpāvasaraṁ **pratīkṣamāṇo’haṁ** babhūveti śeṣaḥ ||27||

———————————————————————————————————————

**viśvanātha-cakravartī (sārārtha-darśiṇī) : kṛtāni** caritāni **kālaṁ pratīkṣan,**"sa kālo me kadā bhaviṣyati yatra tat-pārṣadatāṁ yāsyāmīti bhagavat-pārṣado bhaviṣyāmi ? ko’nyo varāko mat-samaḥ ?" ity evaṁ mada-matsarau mama nābhūtām ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kṛtāni caritāni, gāṁ pṛthivīṁ, kālaṁ pratīkṣan sa kālo me kadāyāsyati yatra taj-janatā bhāvinīti tam apekṣamāṇaḥ, ko'nyo varāko mat-tulye bhaved iti mada-matsara-śūnyaḥ ||27||

**...**

|| 1.6.28 ||

**evaṁ kṛṣṇa-mater brahman nāsaktasyāmalātmanaḥ |**

**kālaḥ prādurabhūt kāle taḍit saudāmanī yathā ||**

**śrīdhara-svāmī (bhāvārtha-dīpikā) : kāle** svāvasare **kālo** mṛtyuḥ **prādurabhūd** āvirbabhūva | akasmāt prādur bhāve dṛṣṭāntaḥ—**taḍid** iveti | **saudāmanīti** viśeṣaṇaṁ sphuṭatva-pradarśanārtham | tathā hi sudāmā[^56] mālā, tatra bhavā saudamanī mālākārety arthaḥ | yad vā, sudāmā-nāmā kaścit sphaṭika-parvataḥ | tataḥ tenaika-dig iti sūtreṇāṇ | sphaṭikādi-maya-parvata-prānte bhavā hi vidyud ati-sphuṭā bhavati, tadvad ity arthaḥ | yad vā, taḍid ity antike ity arthaḥ | taḍid ity antika-vadhayor iti nairukta-smaraṇāt ||28||

———————————————————————————————————————

**jīva-gosvāmī (krama-sandarbhaḥ) : kālas** tat-kṛpāvasaraḥ **prādurabhūt** | **kāle** prārabdha-kṣaye | yathāvagraha-kṣaye **taḍitsaudāmanīti**—go-balīvarda-nyāyena cānadhikārtham idam ||28||

———————————————————————————————————————

**viśvanātha-cakravartī (sārārtha-darśiṇī) : kāle** mama sthūla-deha-bhaṅga-samaye **kālaḥ prādurabhūt,** yaṁ kālaṁ pratīkṣamāṇaḥ pūrvaṁ cirād abhūvaṁ sa ity arthaḥ | rājño gamana-samaye tasya gamana-samayam itivat | buddhir hi bhagavati abhede’pi bhedaṁ janayatīty anunyāsaḥ kālayos tayor akasmād yugapad evādhārādheya-bhāvena prādurbhāve dṛṣṭāntaḥ | **taḍiti** vidyuti **saudāmanī** yathā | ekasyāṁ saudāminyāṁ tathaivānyā saudāminī kadācid yathā bhavati, tathaiva mama pāñcabhautika-deha-bhaṅga-kāle eva pārṣada-deha-prāpti-kāle’bhūd ity arthaḥ ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kāle prākṛta-mad-deha-bhaṅga-samaye kālo mama taj-janatārpakaḥ prādur abhūt yaṁ cirāt pratīkṣamāṇo'ham abhūvaṁ so'bhyāgamadity arthaḥ | kālaḥ sarvadāstīti | vad ekasyaika-kālasya viśeṣād ādhārādheya-bhāvaḥ | tathātve dṛṣṭāntaḥ—taḍ iti yathā saudāminīti ekasyāṁ vidyuti yathānyā bhavati tadvat, tāḍayatīti taḍid āghātakarī, sudāmā sphaṭika-giris tat-prānte bhavāt saudāmanī prakāśakarī | tenaika dik [pā. 4.3.112] iti sūtrādaṇ | evaṁ pūrvaḥ kālaḥ prāṇa-haraḥ, parastu taj-janatārpaka iti bhāvaḥ ||28||

 **...**

|| 1.6.29 ||

**prayujyamāne mayi tāṁ śuddhāṁ bhāgavatīṁ tanum |**

**ārabdha-karma-nirvāṇo nyapatat pāñca-bhautikaḥ ||**

**śrīdhara-svāmī (bhāvārtha-dīpikā) : **prayujyamāne mayi tām iti | ayam arthaḥ—hitvāvadyam imaṁ lokaṁ gantā maj-janatām asi [1.6.24] iti yā bhāgavatī bhagavat-pārṣada-rūpā **śuddhā** sattva-mayī **tanuḥ** pratiśrutā, **tāṁ** prati bhagavatā **mayi prayujyamāne** nīyamāne **ārabdhaṁ** yat **karma** tan-**nirvāṇaṁ **samāptaṁ yasya, ārabdha-karmaṇo nirvāṇam eva yasyeti vā, sa **pañca-bhūtātmako **deho **nyapatat** | anena pārṣada-tanūnām akarmārabdhatvaṁ śuddhatvaṁ nityatvam ity-ādi 

sūcitaṁ bhavati ||29||

———————————————————————————————————————

**jīva-gosvāmī (prīti-sandarbhaḥ, 11) :** hitvāvadyam imaṁ lokaṁ gantā majjanatām asi [bhā.pu. 1.6.24] iti yā tanuḥ śrī-bhagavatā dātuṁ pratijñātā, **tāṁ bhāgavatīṁ** bhagavad-aṁśa-jyotir aṁśa-rūpāṁ **śuddhāṁ** prakṛti-sparśa-śūnyāṁ **tanuṁ** prati śrī-bhagavataiva **mayi prayujyamāne** nīyamāne **ārabdhaṁ** yat **karma** tan-**nirvāṇaṁ** samāptaṁ yasya, sa **pāñcabhautikonyapatad** iti | prāktana-liṅga-śarīra-bhaṅgo’pi lakṣitaḥ | tādṛśa-bhagavan-niṣṭhe prārabdha-karma-paryantam eva tat-sthiteḥ | ittham eva ṭīkā ca—anena pārṣada-tanūnām akarmārabdhatvaṁ śuddhatvaṁ nityatvam ity-ādi sūcitaṁ bhavati ity eṣā ||29||

———————————————————————————————————————

**jīva-gosvāmī (krama-sandarbhaḥ) : bhāgavatīṁ** bhagavad-aṅga-jyotir aṁśa-rūpāṁ **śuddhāṁ** prakṛti-sparśa-śūnyām | **nyapatad** iti prāktana-liṅga-śarīra-bhaṅgo’pi lakṣitaḥ | tādṛśa-bhagavan-niṣṭhe prārabdha-karma-paryantam eva tat-sthiteḥ | ittham eva tīkā ca—anena pārṣada-tanūnām ity-ādi ||29|| 

———————————————————————————————————————

**viśvanātha-cakravartī (sārārtha-darśiṇī) : **tāṁ pūrvoktāṁ hitvāvadyam imaṁ lokaṁ gantā maj-janatām asi [bhā.pu. 1.6.24] iti bhagavatā pratiśrutāṁ **śuddhāṁ** śuddha-sattvamayīṁ yato **bhāgavatīṁ,** na tu māyikīṁ, **tanuṁ** prati **mayi prayujyamāne** bhagavataiva nīyamāne sati mama **pāñcabhautiko** deho **nyapatat** | goṣu duhyamānāsu gata iti dohana-gamanayor iva mama bhautika-deha-tyāga-cinmaya-deha-prāptyos tulya-kālatvam evābhūd ity arthaḥ | hitvāvadyam imaṁ lokam iti bhavad-uktau ktvā-pratyayas tulya-kāla eva | yad uktam—kvacit tulya-kāle’pi upaviśya bhuṅkte ṛṇat-kṛtya patati cakṣuḥ saṁmīlya hasati mukhaṁ vyādāya svapitīty ādikam upasaṅkhyeyam iti bhāṣā-vṛttau, anena pārṣada-tanūnām akarmārabdhatvaṁ śuddhatvaṁ nityatvam ity-ādi sūcitaṁ bhavati iti śrīdhara-svāmi-caraṇāḥ | 

atra **ārabdhānāṁ karmaṇāṁ** tāpakatvād agni-tulyānāṁ **nirvāṇo** nāśo yatra sa iti bahuvrīhiṇā na kevalaṁ tadānīm eva prārabdha-nāśa iti labhyate, deha-pātāt pūrva-kāle’pi tan-nāśe tat-prayoga-siddheḥ, na ca jāta-premṇo bhaktasyāpi prārabdhaṁ tiṣṭhatīti śuddha-bhaktānāṁ mataṁ, sādhana-daśāyām eva tan-nāśāt | yad vakṣyate priyavrata-kathāyām—


    naivaṁ-vidhaḥ puruṣa-kāra urukramasya


    puṁsāṁ tad-aṅghri-rajasā jita-ṣaḍ-guṇānām |


    citraṁ vidūra-vigataḥ sakṛd ādadīta


    yan nāmadheyam adhunā sa jahāti tanvam[^57] || [bhā.pu. 5.1.34]

asyārthaḥ—_evaṁ-vidhaṁ pauruṣaṁna citram_ | citraṁ khalv etad eva | kiṁ tad ? ity ata āha—_vidūra-vigato_’ntyajo’pi _yan nāmadheyaṁ sakṛd ādadīta_ yaḥ saḥ _adhunā_ nāma-grahaṇa-sama-kāla eva _tanvaṁ_ tanūṁ _jahāti_ | atra nāma-grahaṇa-sama-kāla tanū-tyāgādarśanāt tanvārambhakaṁ prārabdha-karmaiva tanū-śabdena labhyate ity eke prāhuḥ | apare tu bhakti-samparkāt sparśa-maṇi-nyāyena triguṇa-mayī-tanūr eva triguṇātītā bhavati, dhruvādau tathā darśanāt | atra tasyās traiguṇya-tyāga eva tanū-tyāga ucyate | 

etac ca rāsārambhe—jahur guṇa-mayaṁ dehaṁ [bhā.pu. 10.29.11] ity atra prapañcayiṣyate | kvacit tu matāntarotkhātābhāvārthaṁ sva-bhaktānāṁ deha-tyāgo’pi bhagavatā darśyata ity āhuḥ, yathā jāta-premṇo’pi nāradasya deha-tyāgas tad api prārabdha-karma-nāśe bhakty-ārambha eva vyākhyeyaḥ | yad uktaṁ śrī-rūpa-gosvāmi-caraṇaiḥ nāmāṣṭake—


    yad brahma-sākṣāt-kṛti-niṣṭhayāpi 


    vināśam āyāti vinā na bhogaiḥ |


    apaiti nāma sphuraṇena tat te


    prārabdha-karmeti virauti vedaḥ || [nāmāṣṭaka, 4] iti |

prārabdha-nāśa eva deha-pāta ity abhiprāye prārabdha-karma-nirvāṇe nyapatat pāñcabhautika iti saptamy-antam eva padaṁ prayujyate ity avadheyam | tad aprayujya bahuvrīhi-prayogeṇa bhaktānāṁ prārabdha-karma-nirvāṇādhikaraṇībhūta eva dehaḥ patet, na tu tato’nya iti jñāpitam ||29||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tadā taj-janatām agamam ity āha—tāṁ maj-janatāṁ gantāsīti bhagavatā dātuṁ pratijñātāṁ śuddhāmamāyaikīṁ yato bhāgavatīṁ bhagavat-saṅgalpa-pravṛtta-parakhya-śakti-siddhāṁ tanuṁ prati mayi prayujyamāne bhagavataiva nīyamāne sati pāñca-bhautiko deho nyapatat | kīdṛśaḥ? ārabdhānāṁ tad icchayaiva dagdha-paṭa-nyāyena sthitānāṁ karmaṇaṁ vahni-tulyānāṁ nirvāṇo yatra saḥ | atra tatpāta-tat-prāptyor eka-kālatvam, upaviśya bhuṅkte ity-ādi | parātmakatvāt pūrva-siddho vijñānānanda-rūpaḥ para-vyoma-śobhābhūtaḥ pārṣada-vigraha-vyuho vibhāti, tenaikatamena sad-dharma-bhūta-jñānārūḍha-sāyujyam abhūt | bhagavad anugrahān-muktasya pārṣada-tanulābhaḥ iti kaṭhāḥ paṭhanti—yam evaiṣa vṛṇṛte tena labhyas tasyaiṣa ātmā vivṛṇṛte tanuṁ svām [ka.u. 2.22] iti | pūrva-siddhā sā tanuḥ iti tāṇḍinaḥ aśva iva romāṇi vidhūya pāpaṁ dhṛtvā śarīram akṛtaṁ kṛtātmā brahma-lokamabhi sambhavāni [chā.u. 8.13.1] iti | evam ihaiva vakṣyāta—


        vasanti yatra puruṣāḥ sarve vaikuṇṭha-mūrtayaḥ | 


        ye'nimitta-nimittena dharmeṇārādhayan harim || [bhā.pu. 3.15.14] iti ||29||

 **...**

|| 1.6.30 ||

**kalpānta idam ādāya śayāne’mbhasy udanvataḥ |**

**śiśayiṣor anuprāṇaṁ viviśe’ntar ahaṁ vibhoḥ ||**

**śrīdhara-svāmī (bhāvārtha-dīpikā) : idaṁ** trailokyam ādāya upasaṁhṛtya **udanvata** ekārṇavasya **ambhasi śayane** śrī-nārāyaṇo **śiśayiṣoḥ** śayanaṁ kartum icchor **vibhor** brahmaṇo’**ntar** madhyam **anuprāṇaṁ** niḥśvāsena saha **viviśe** praviṣṭo’haṁ, 


    tato’vatīrya viśvātmā deham āviśya cakriṇaḥ | 


    avāpa vaiṣṇavīṁ nidrām ekī-bhūyātha viṣṇunā || iti kaurmokteḥ | 

“svāyane’mbhasi” iti pāṭhe _svāyane_ svasyāyane āśraye’**mbhasi śiśayiṣor **brahmaṇa** **iti śrī-nārāyaṇenābheda-vivakṣayoktam ity avagantavyam ||30||

———————————————————————————————————————

**jīva-gosvāmī (krama-sandarbhaḥ) : viviśa** ity-ādi līlayaiveti jñeyam ||30||

———————————————————————————————————————

**viśvanātha-cakravartī (sārārtha-darśiṇī) : **nanu tava nitya-tanutve katham asmin kalpe svāyambhuve manvantare utsaṅgān nārado jajñe iti brahmaṇaḥ sakāśāt tava janma-prasiddhiḥ ? satyam, nitya-tanor eva bhagavato līlā-viśeṣārthaṁ devaky-ādi-garbhe praveśa iva mamāpi brahma-putratva-līlārthaṁ pūrva-kalpānta eva brahma-śarīre praveśo’bhūd ity āha—kalpānta iti | idaṁ trailokyam ādāya upasaṁhṛtya udanvataḥ ekārṇavasyāmbhasi śayāne śrī-nārāyaṇe śiśayiṣoḥ śayanaṁ kartum icchor vibhor brahmaṇaḥ antar madhyam anu prāṇaṁ viviśe praviṣṭo’ham | 


    tato’vatīrya viśvātmā deham āviśya cakriṇaḥ |


    avāpa vaiṣṇavīṁ nidrām ekībhūyātha viṣṇunā || iti kūrmoktaḥ |

“svāyane’mbhasi” iti pāṭhe svāyane svasyādhikaraṇe’mbhasīti nārāyaṇe’mbhasīta nārāyaṇenābheda-vivakṣayeti mantavyam ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu cen-nitya-tanus tat-pārṣadas tvam abhūs tarhi kalpe'smin svāyambhūvīye'stare viriñcāttava janma katham utsaṅgān-nārado jajñe [bhā.pu. 3.12.23] iti paṭhate? satyaṁ, harer līlā-viśeṣāya devakī-garbhe iva mamāpi viriñca-putratva-līlārthaṁ pūrva kalpānte viriñca-dehe praveśa ity āśayenāha—idaṁ trailokyam ādāyopasaṁhṛtya udanvata ekārṇavasyāmbhasi śayāne nārāyaṇe'dhikaraṇe śiśayiṣor vibhor viriñcasya antarmadhye'nuprāṇaṁ niśvāsena saha viviśe'haṁ praviṣṭaḥ | 


        tato'vartīrya viśvātmā deham āviśya cakriṇaḥ | 


        avāpa vaiṣṇavīṁ nidrām ekībhūyātha viṣṇunā || iti kūrma-vākyāṁ ||30||

 **...**

|| 1.6.31 ||

**sahasra-yuga-paryante utthāyedaṁ sisṛkṣataḥ |**

**marīci-miśrā ṛṣayaḥ prāṇebhyo’haṁ ca jajñire ||**

**śrīdhara-svāmī (bhāvārtha-dīpikā) :** prāṇebhya indriyebhyo’haṁ marīci-miśrās tan-mukhyā ṛṣayaś ca jajñire ||31||

———————————————————————————————————————

**jīva-gosvāmī (krama-sandarbhaḥ) : **sahasra-yugeti | yuga-śabdo’tra caturyuga-paraḥ | jajñimaha iti vaktavye **jajñira** ity ārṣam | **marīci-miśrā** ity asyāyaṁ bhāvaḥ | yathā marīcy-ādīnāṁ brāhma-kalpād anuvṛttānāṁ samprati supta-prabuddhataiva janmocyate, tatheti jñeyam | atredaṁ vivecanīyam—

sarveṣu vaikuṇṭheṣu, sarveṣu kāleṣu ca, śrī-nāradasya nityatā śrūyata iti | yadyapy etan na ghaṭate, tathāpi nitya-śrī-nārada-sārūpyādikaṁ prāptaṁ mahā-bhāgadheyaṁ jīva-viśeṣam avalambya ghaṭata iti ||31||

———————————————————————————————————————

**viśvanātha-cakravartī (sārārtha-darśiṇī) : sahasra-yugasya paryante** parisamāptau pūrva-kalpānte etat-kalpādāv ity arthaḥ | **marīci-miśrā** marīcy-ādyaḥ **prāṇebhyaḥ** indriyebhyaḥ **jajñimaha** iti vaktavye jajñire ity ārṣam ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sahasra-yugasya paryante 'vasāne etat-kalpārambhe viṣṇoḥ sakāśād utthāyedaṁ jagat sisṛkṣate viriñcasya prāṇebhyo marīci-miśrās tat-prabhṛtayo'haṁ ca jajñimahe prathama-puruṣa ārṣaḥ ||31||

 **...**

|| 1.6.32 ||

**antar bahiś ca lokāṁs trīn paryemy askandita-vrataḥ |**

**anugrahān mahā-viṣṇor avighāta-gatiḥ kvacit ||**

**śrīdhara-svāmī (bhāvārtha-dīpikā) : **ye karmiṇas te bahir na yānti, ye tapa-ādibhir brahma-lokaṁ[^58] gatās te’ntar na yānti | ahaṁ tu **mahā-viṣṇor anugrahād** akhaṇḍita-brahma-carya-vrataḥ sann **antar bahiś ca paryemi** paryaṭāmi | **kvacid** apy **avighātā** apratihatā **gatir** yasya saḥ ||32||

———————————————————————————————————————

**jīva-gosvāmī (krama-sandarbhaḥ) : askandita-vrato** niścala-bhagavad-bhakti-niyamaḥ | kvacid vaikuṇṭhādāv api ||32||

———————————————————————————————————————

**viśvanātha-cakravartī (sārārtha-darśiṇī) : **na ca marīcy-ādayaḥ prākṛtāḥ sva-sva-karma-patitāḥ ivāhaṁ kvāpi karmaṇi nāpi sanakādyā iva jñāne’pi niyuktaḥ, kiṁ tv ahaṁ pravṛtti-nivṛtti-dharmātīto hariṁ bhajann eva svacchandena varte ity āha—antar iti | ye karmiṇas te bahir na yānti | aśaktaiḥ tapa-ādibhir brahma-lokaṁ gatā antar na yānti karma-bandha-bhīteḥ | ahaṁ tu akhaṇḍita-sva-bhakti-niṣṭhaḥ sann **antar bahiś** ca **paryemi** paryaṭāmi | yad vā, bahir brahmāṇḍāt mahā-vaikuṇṭhe’pi ata evoktaṁ nārasiṁhe—


    sanakādyā nivṛttākhye te ca dharme niyojitāḥ |


    pravṛttākhye marīcādyā muktvaikaṁ nāradaṁ munim || iti ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **askandito'khaṇḍito vrato brahmacarya-lakṣaṇo yasya so'haṁ brahmāṇḍasyāntaḥ tasmād-bahiś ca parama-vyomni paryemīti muktatvaṁ svasasyoktam | śrutiś ca tasyaivaṁ bhāvam āha— sa svarāḍ bhavati, tasya sarveṣu lokeṣu kāmacāro bhavati [chā.u. 7.25.2] ity-ādyā, marīcyādy āstvajāta-muktitvāttad antaḥ santīti ||32||

 **...**

|| 1.6.33 ||

**deva-dattām imāṁ vīṇāṁ svara-brahma-vibhūṣitām |**

**mūrcchayitvā hari-kathāṁ gāyamānaś carāmy aham ||**

**śrīdhara-svāmī (bhāvārtha-dīpikā) : **kim iti paryaṭasi ? īśvarājñayā loka-maṅgalārtham ity āha caturbhiḥ | **devena** īśvareṇa **dattām** | **svarā** niṣāda-rṣabha-gāndhāra-ṣaḍja-madhyama-dhaivata-pañcamā iti sapta ta eva **brahma**, brahmābhivyañjakatvāt, tena **vibhūṣitām** | svataḥ-siddha-sapta-svarām ity arthaḥ | **mūrcchayitvā** mūrcchanālāpavatīṁ kṛtvā ||33||

———————————————————————————————————————

**jīva-gosvāmī (krama-sandarbhaḥ) : devaḥ** śrī-kṛṣṇa eva | liṅga-purāṇe upari-bhāge tenaiva svayaṁ tasya vīṇā-grāhaṇaṁ hi prasiddham | svarānāṁ brahmatvam atra tasyāṁ vīṇāyāṁ vinyastānāṁ teṣāṁ sahasā śrī-kṛṣṇa-sphorakatā-śakteḥ | sā ca—śabda-brahmaṇi nirbhāta-hṛṣīkeśa-padāmbujaṁ [bhā.pu. 6.5.22] iti tad-vidhānubhāvāt | deva-dattām iti kṛtopakārakatāyāḥ smaryamāṇatvena tam anusandhāyaiva tad-ukteḥ ||33|| [kṛṣṇa-sandarbha 60]

———————————————————————————————————————

**viśvanātha-cakravartī (sārārtha-darśiṇī) : **svargāpavarga-vilakṣaṇā sarvair anyair durlabhā mama bhoga-sāmagrī tu sadā sarvetrety āha dvābhyām | **devena** śrī-kṛṣṇena **dattāṁ** liṅga-purāṇe tenaiva svayaṁ tasya vīṇā-grāhaṇaṁ hi prasiddham | svarāḥ ṣaḍjādaya eva brahma-sphorakatvād brahma mūrcchayitvā mūrcchanālāpavatīṁ kṛtvā ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kim arthaṁ paryeṣīti ced īśvarājñayā loka-maṅgalāyety āha—deveti caturbhiḥ | devena kṛṣṇena dattām, evaṁ laiṅge prasiddheḥ | svarā niṣādādayasta eva brahma-vyañjakatvād-brahma tena vibhūṣitāṁ svata-ḥsiddha-sapta-svarām ity arthaḥ | mūrchayitvā mūrchanālāpavatīṁ kṛtvā ||33||

 **...**

|| 1.6.34 ||

**pragāyataḥ sva-vīryāṇi tīrtha-pādaḥ priya-śravāḥ |**

**āhūta iva me śīghraṁ darśanaṁ yāti cetasi ||**

**śrīdhara-svāmī (bhāvārtha-dīpikā) : **sva-prayojanam āha—pragāyata iti ||34||

———————————————————————————————————————

**jīva-gosvāmī (krama-sandarbhaḥ) : **śrī-bhagavataḥ priyaśravastvaṁ nāma mattaḥ sarveṣāṁ sukham eva bhavatāt naitarat iti dayā-mātrāpekṣayā, na tu sva-pratiṣṭhecchayeti vivecanīyam | atra yad-rūpeṇa vīṇā grāhitā, tad-rūpeṇaiva cetasi darśanaṁ svārasya-labdham ||34||

———————————————————————————————————————

**viśvanātha-cakravartī (sārārtha-darśiṇī) : **priyaśravā iti | sva-yaśaḥ-priyatvād yatra yatra yaśo-gānaṁ tatrāyāti | **tīrtha-pāda **iti yatrāyāti tat tīrthaṁ bhavati | **āhūta** iva āhvānaṁ vināpīti bhagavato bhakti-vaśyatvam uktam ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **āhūta iveti vināpy āhvānaṁ, cetasīty upalakṣaṇaṁ 


        nāhaṁ vasāmi vaikuṇṭhe yogināṁ hṛdaye na ca | 


        mad-bhaktā yatra gāyanti tatra tiṣṭhāmi nārada || iti bhāratāt ||34||

 **...**

|| 1.6.35 ||

**etad dhy ātura-cittānāṁ mātrā-sparśecchayā muhuḥ |**

**bhava-sindhu-plavo dṛṣṭo hari-caryānuvarṇanam ||**

**śrīdhara-svāmī (bhāvārtha-dīpikā) : **para-prayojanam āha—etad dhīti | **mātrā** viṣayās teṣāṁ **sparśā** bhogās teṣām  **icchayā āturāṇi cittāni** yeṣāṁ teṣāṁ **hari-caryānuvarṇanaṁ** yad **etad** eva **bhava-sindhau plavaḥ** potaḥ | na kevalaṁ śruti-prāmāṇyena, kintv anvaya-vyatirekebhyāṁ dṛṣṭaḥ evety arthaḥ ||35||

———————————————————————————————————————

**sanātana gosvāmī (ha.bha.vi. 10.531) :** **muhur mātrāṇāṁ** viṣayāṇām upabhogasyecchayā **āturāṇi** vikalāni **cittāni** yeṣāṁ, teṣām  api **hareḥ caryāyā** līlāyā **anuvarṇanaṁ** yat | yad vā, muhur ātura-cittānāṁ mātrāsparśecchayāpi yat hari-caryānuvarṇanam, **etad** eva hi niścitaṁ **bhava-sindhoḥplavaḥ** potaḥ sukhottara-sādhanam | na kevalaṁ śruti-prāmāṇyena, kiṁ tu anvyaya-vyatirekābhyāṁ **dṛṣṭa** evety arthaḥ ||35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **prakaraṇārtham upasaṁharati—etad iti | **mātrā** viṣayāḥ, teṣāṁ **sparśā** bhogāḥ, tad-icchayā **vyākula-cittānāṁ** yo **bhava-sindhuḥ,** tasya **plavaḥ** potaḥ | **dṛṣṭo **mayā sākṣāt pratyakṣīkṛtaḥ, nātra pramāṇāpekṣeti bhāvaḥ | **etad** eva hi **hari-caritasyānuvarṇanam** | atra sarvatraiva bahv-aṅgāyā api bhakteḥ kīrtanasya mukhyatvāt kīrtanopalakṣitā sarvair eva bhaktir jñeyaḥ ||35||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **prakaraṇārtham upasaṁharati—mātrāṇāṁ śabda-sparśādi-viṣayāṇāṁ sparśāḥ śrotrādibhir anubhavās teṣām  icchayā ātura-cittānāṁ janānāṁ yo bhava-sindhus tasya plavaḥ poto mayaitad-dṛṣṭaḥ pratyakṣī-kṛtaḥ | na cātra pramāṇāpekṣeti bhāvaḥ | etat kiṁ? tatrāha—haricaryeti | atra bhakteḥ kīrtana-pradhānatvam abhimatam ||35||

 **...**

|| 1.6.36 ||

**yamādibhir yoga-pathaiḥ kāma-lobha-hato muhuḥ |**

**mukunda-sevayā yadvat tathātmāddhā na śāmyati ||**

**śrīdhara-svāmī (bhāvārtha-dīpikā) : **etad evety uktam avadhāraṇam anubhāvena draḍhayati—yamādibhir iti | **yamādibhis tathā na śāmyatiyadvan mukunda-sevayāddhā** sākṣād **ātmā** manaḥ śāmyati | kathañcin mukunda-sevā-mātreṇa śāmyati, kiṁ punas tad-guṇa-varṇaneneti bhāvaḥ ||36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhakti-sad-bhāva eva nistāra iti nirdhāre’pi yathā kevalayā bhaktyā ātmā sākṣāt śāmyati na tathā bhakti-miśrair yoga-jñānādibhir ity āha | yamādibhis tathā na śāmyati yadvan mukunda-sevayā addhā sādṣād eva | atra pureha bhūmann [bhā.pu. 10.14.6] ity-ādinā, naiṣkarmyaṁ [bhā.pu. 1.5.22] ity-ādinā ca yogādīnāṁ bhakti-rāhitye vaiyarthyābhakti-miśrair eva yamādibhir iti labhyate | atas tair ātmā yadyapi śāmyati tad api yadvan mukunda-sevayā yamādi-vinā-bhūtatvāt kevalayety arthaḥ | tatra bhavatānudita-prāyaṁ [bhā.pu. 1.5.8] ity-ādinā tathātmāddhā na śāmyatīty antena granthena bhakter eva nistāropāyatvenokte’pi tasyās traividhyaṁ dṛśyate kevalatvaṁ prādhānyaṁ guṇa-bhāvaś ca | tyaktvā sva-dharmaṁ [bhā.pu. 1.5.17] ity-ādiṣu, ahaṁ purātīta-bhava [bhā.pu. 1.5.23] ity-ādiṣu ca kevalatvam | 


    kurvāṇā yatra karmāṇi bhagavac-chikṣayāsakṛt |


    gṛṇanti guṇa-nāmāni kṛṣṇasyānusmaranti ca || [bhā.pu. 1.5.36] ity-ādiṣu prādhānyam |


    yad atra kriyate karma bhagavat-paritoṣaṇam |


    jñānaṁ yat tad-adhīnaṁ hi bhakti-yoga-samanvitam || [bhā.pu. 1.5.35] 

tatra kevalatve niṣkāmādhikāriṇo bhaktir ananyā śuddhā nirguṇā uttamā akiñcanety ādi nāmnī prema-phalā bhavati | prādhānye karma-miśrā-jñāna-miśrā-yoga-miśrety-ādi-nāmnī bhaktiḥ śāntādhikāriṇo rati-phalā kasyacin mokṣa-phalāpi bhavati | dāsyādi-bhāva-vat sādhu-saṅga-vaśāt kasyacit dāsyādy-abhilāṣiṇo bhakter atiprādhānye saty aiśvarya-pradhāna-dāsyādi-bhāva-pradā prema-phalāpi bhavati | guṇa-bhāve tu svīyaṁ nāma-phalaṁ cāprakāśayantī karma-jñāna-yogādīnāṁ tayā vinā prati sva-phalaṁ samyak sādhayitum asamarthānāṁ tatra sāhāyya-mātraṁ kurvatī svayaṁ taṭastheva bhavati tataś ca bhakti-miśraṁ karma jñānaṁ yogaś ca mokṣaṁ sādhayatīty ato’tra śāstre bhaktir dvividhaiva | kevalā pradhānībhūtā cety etat sarvaṁ nāradenopadiṣṭo vyāso dvādaśasu skandheṣu prapañcayiṣyatīti jñeyam ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **athābhimatāyāḥ śuddhāyā bhakteḥ prābalyam āha—yamādibhir bhakti-miśrair api yoga-pathair ātmā tathā na śāmyati śudhyati | kīdṛśaḥ? kāma-lobhahataḥ, yathā mukunda-sevayā yamādi-nirapekṣayābhimatayā bhaktyā addhā sākṣāt śāmyatīti | iha bhavatānuditaprāyam [bhā.pu. 1.5.8] ity-ādina | tathātmāddhā na śāmyati [bhā.pu. 1.6.36] ity antena sādhana-paddhati-rupadiṣṭā | tatra tyaktvā sva-dharmam [bhā.pu. 1.5.17] ity-ādinā ahaṁ purātīta [bhā.pu. 1.5.23] ity-ādinā ca nirapekṣāṇāṁ viśuddhā bhaktir uddiṣṭā | kurvāṇā yatra karmāṇi bhagavac-chikṣayā [bhā.pu. 1.5.36] ity-ādi pariniṣṭhitānāṁ karmopasṛṣṭā bhaktiḥ, yad atra kriyate karma [bhā.pu. 1.5.35] ity-ādinā tv antargata-jñāna-tad arpitakarma-rūpā saniṣṭhānāṁ yogopasṛṣṭā ca setyevaṁ vyāso'pi varṇayedity apekṣya ||36||

 **...**

|| 1.6.37 ||

**sarvaṁ tad idam ākhyātaṁ yat pṛṣṭo’haṁ tvayānagha |**

**janma-karma-rahasyaṁ me bhavataś cātma-toṣaṇam ||**

**śrīdhara-svāmī (bhāvārtha-dīpikā) :** bhavato manaḥ-paritoṣakaṁ cākhyātam ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sarvaṁ bhakter āvirbhāva-prakāro vṛddhiḥ phalaṁ tadvato janasya ceṣṭā-prārabdha-karma-nāśaḥ sādhaka-deha-tyāga-prakāro’karmārabdha-cinmaya-deha-prāptiś ca rahasyaṁ vedānta-darśibhir apy agamyam ||37||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sarvam iti—bhakti-prākaṭya-tad-vṛddhi-tat-phala-rūpaṁ bhaktasyottara-ceṣṭitārabdhavināśa-tan-nirmita-deha-nipāta-pārṣadatanulābha-rūpañcety arthaḥ | rahasyaṁ gopyam ||37||

 **...**

|| 1.6.38 ||

**sūta uvāca—**

**evaṁ sambhāṣya bhagavān nārado vāsavī-sutam |**

**āmantrya vīṇāṁ raṇayan yayau yādṛcchiko muniḥ ||**

**śrīdhara-svāmī (bhāvārtha-dīpikā) : āmantrya** anujñāpya | **yādṛcchikaḥ** sva-prayojana-saṅkalpa-śūnyaḥ ||38||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : āmantrya** anujñāpya | yādṛcchayā caratīti **yādṛcchiko** hetu-śūnya-gamanādi-kriya ity arthaḥ | tena ca bhaktir yādṛcchikī, bhakto’pi yādṛcchikas, tat-saṅgo’pi vyāsasya yādṛcchika iti bhaktimatāṁ yādṛcchika-trayī jīvātu ||38||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **āmantrānujñāpya, yādṛcchiko nirnimitta-gamādikaḥ ||38||

 **...**

|| 1.6.39 ||

**aho**[^59]** devarṣir dhanyo’yaṁ yat-kīrtiṁ śārṅga-dhanvanaḥ |**

**gāyan mādyann idaṁ tantryā ramayaty āturaṁ jagat ||**

**śrīdhara-svāmī (bhāvārtha-dīpikā) : **hari-kathā-gāyaka-nārada-bhāgyaṁ ślāghate—aho iti | **mādyan** kṛṣyan | **tantryā** vīṇayā ||39||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ato vismayaṁ prakāśayann āha—aho iti | **tantryā** vīṇayā ||39||

iti sārārtha-darśinyāṁ harṣiṇyāṁ bhakta-cetasām |

ekaviṁśo’tra daśame saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vismayaṁ prakāśayann āha—aho iti | tantryā vīṇayā ||39||

 \
iti śrī-vaiṣṇavānandinyāṁ  prathama-skandha-ṭippanyāṁ ṣaṣṭho'dhyāyaḥ ||6||

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ prathama-skandhe

vyāsa-nārada-saṁvādo nāma

ṣaṣṭho’dhyāyaḥ |

||1.6||

**...**

 

(1.7)


## atha saptamo’dhyāyaḥ


### nāradopadeśenavyāsa-dvārā śrīmad-bhāgavatārambhaḥ, tatra parīkṣij-janma-prastāve'śvatthāmnā kṛtaḥ suptānāṁ draupadī-sutānā vadhaḥ, aśvatthāmnaḥ parābhavaś ca |

|| 1.7.1 ||

**śaunaka uvāca—**

**nirgate nārade sūta bhagavān bādarāyaṇaḥ |**

**śrutavāṁs tad-abhipretaṁ tataḥ kim akarod vibhuḥ ||**

**śrīdhara-svāmī (bhāvārtha-dīpikā) :** 


    atha bhāgavata-śrotur janma[^60] vaktuṁ parīkṣitaḥ |


    supta-bāla-vadhād drauṇer daṇḍaḥ saptama ucyate ||

tasya nāradasyābhipretaṁ śrutavān san ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** 


    saptame sarva-śāstrārthaṁ samādhau vyāsa aikṣata |


    brahmāstrasyopasaṁhāro drauṇer daṇḍaś ca kathyate ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**


    samādhāvaikṣata vyāsaḥ śrutātīrthān iti varṇyate | \
brahmāstrasyopasaṁhāre droṇer daṇḍaś ca saptame ||

tad abhipretaṁ nāradābhimatam artham ||1||

 **...**

|| 1.7.2 ||

**sūta uvāca—**

**brahma-nadyāṁ sarasvatyām āśramaḥ paścime taṭe |**

**śamyāprāsa iti prokta ṛṣīṇāṁ satra-vardhanaḥ ||**

**madhvācāryaḥ (bhāgavata-tātparyam) : **śamyāṁ prāsya tatra śālāṁ kṛtvā yatra yajñaḥ kriyate sa śamyāprāsaḥ ||2 ||

———————————————————————————————————————

**śrīdhara-svāmī (bhāvārtha-dīpikā) : **brahma-nadyāṁ brahma-daivatyāyāṁ brāhmaṇair āśritāyāṁ ca | satraṁ karma vardhayatīti tathā ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **brahma-nadyāṁ vedānāṁ viprāṇāṁ tapasāṁ parameśvarasya vā sambandhinyāṁ nadyām | vedas tattvaṁ tapo brahma brahmā vipraḥ prajāpatir ity amaraḥ ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **brahmaṇāṁ veda-brāhmaṇa-tapaḥ-paramātmānaṁ sambandhinyāṁ nadyāṁ vedas tatvaṁ tapo brahma brahmā vipraḥ prajāpatiḥ ity amaraḥ ||2||

 **...**

|| 1.7.3 ||

**tasmin sva āśrame vyāso badarī-ṣaṇḍa-maṇḍite |**

**āsīno’pa upaspṛśya praṇidadhyau manaḥ svayam ||**

**śrīdhara-svāmī (bhāvārtha-dīpikā) : **badarīṇāṁ ṣaṇḍena samūhena maṇḍite | manaḥ praṇidadhyau sthirī-cakāra | samādhinānusmara tad-viceṣṭitam [bhā.pu. 1.5.13] iti nāradopadiṣṭaṁ dhyānaṁ kṛtavān ity arthaḥ ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **manaḥ manasā praṇidadhyāv iti samādhinānusmara tad-viceṣṭitam [bhā.pu. 1.5.13] iti nāradopadeśāt ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **manaḥ praṇidadhyau samādhiṁ vyathāt, samādhinānusmara tad-viceṣṭitam [bhā.pu. 1.5.13] iti devarṣer upadeśāt ||3||

**...**

|| 1.7.4 ||

**bhakti-yogena manasi samyak praṇihite’male |**

**apaśyat puruṣaṁ pūrṇaṁ māyāṁ ca tad-apāśrayam ||4 ||**

**madhvācāryaḥ (bhāgavata-tātparyam) : **bhakti-yogena samyak-praṇihite lokānāṁ manasi ||4 ||

———————————————————————————————————————

**śrīdhara-svāmī (bhāvārtha-dīpikā) : **praṇihite niścale | atra hetuḥ—bhakti-yogenāmale | pūrvaṁ prathamaṁ puruṣam īśvaram apaśyat | pūrṇam iti vā pāṭhaḥ | tad-upāśrayām īśvarāśrayāṁ tad-adhīnāṁ māyāṁ cāpaśyat ||4||

———————————————————————————————————————

**jīva-gosvāmī (krama-sandarbhaḥ) : **bhakti-yogena premṇā | 


    astv evam aṅga bhagavān bhajatāṁ mukundo


    muktiṁ dadāti karhicit sma na bhakti-yogaṁ [bhā.pu. 5.6.18] ity atra prasiddheḥ | 

praṇihite samāhite | samādhinānusmara tad-viceṣṭitaṁ [bhā.pu. 1.5.13] iti taṁ prati śrī-nāradopadeśāt | pūrṇa-padasya mukta-pragrahayā vṛttyā—


    bhagavān iti śabdo’yaṁ tathā puruṣa ity api |


    vartate nirupādhiś ca vāsudeve’khilātmani ||

iti pādmottara-khaṇḍa-vacanāvaṣṭambhena, tathā—


    kāma-kāmo yajet somam akāmaḥ puruṣaṁ param ||


    akāmaḥ sarva-kāmo vā mokṣa-kāma udāra-dhīḥ |


    tīvreṇa bhakti-yogena yajeta puruṣaṁ param || [bhā.pu. 2.3.9-10]

ity asya vākya-dvayasya pūrva-vākye puruṣaṁ paraṁ prakṛty-ekopādhim īśvaram, uttara-vākye puruṣaṁ pūrṇaṁ paraṁ nirupādhim iti ṭīkānusāreṇa ca pūrṇaḥ puruṣo’tra svayaṁ bhagavān evocyate |

tam apaśyat śrī-veda-vyāsa iti svarūpa-śaktimantam evety etat svayam eva labdham | yathā “pūrṇa-candram apaśyad” ity ukte kāntimantam apaśyad iti labhyata eva | vakṣyate ca—


    tvam ādyaḥ puruṣaḥ sākṣād 


    īśvaraḥ prakṛteḥ paraḥ


    māyāṁ vyudasya cic-chaktyā 


    kaivalye sthita ātmani || [bhā.pu. 1.7.23] iti |

ata eva **māyāṁ ca tad-apāśrayām** ity anena tasmin apa apakṛṣṭa āśrayaṇaṁ yasyāḥ | nilīya sthitatvād iti māyāyā na tat-svarūpa-bhūtatvam ity api labhyate | vakṣyate ca—māyā paraity abhimukhe ca vilajjamānā [bhā.pu. 2.7.47] iti | svarūpa-śaktir iyam atraiva vyaktībhaviṣyati anarthopaśamaṁ sākṣād bhakti-yogam adhokṣaje [bhā.pu. 1.7.6] ity anena, ātmārāmāś ca [bhā.pu. 1.7.10] ity anena ca | pūrvatra hi bhakti-yoga-prabhāvaḥ khalv asau māyābhibhāvakatayā svarūpa-śakti-vṛttitvenaiva gamyate | paratra ca te guṇā brahmānandasyāpy uparicaratayā svarūpa-śakteḥ parama-vṛttitām evārhantīti | māyādhiṣṭhātṛ-puruṣas tu tad-aṁśatvena, brahma ca tadīya-nirviśeṣāvirbhāva-rūpatvena, tad-antarbhāva-vivakṣayā pṛthaṅ nokte iti jñeyam | tad etac ca dvitīya-tṛtīya-sandarbhayoḥ pratipāditam asti | ato’tra pūrvavad eva sambandhi-tattvaṁ nirdhāritam ||4|| [tattva-sandarbhaḥ 30-31]

———————————————————————————————————————

**viśvanātha-cakravartī (sārārtha-darśiṇī) : **praṇihite niścale | atra hetuḥ—bhakti-yogenāmale puruṣaṁ puruṣākāraṁ pūrṇaṁ śrī-kṛṣṇam ity arthaḥ | kṛṣṇe parama-pūruṣe [bhā.pu. 1.7.7] ity agrimokteḥ | pūrvam iti pāṭhe pūrvam evāham ihāsam iti tat-puruṣasya puruṣatvam iti śrauta-nirvacana-viśeṣa-puraskāreṇa ca sa evocyate | pūrṇam iti padena tasya svarūpa-bhūtāṁ cic-chaktim aṁśa-kalāvatārān | pūrti-liṅgena brahma ca apaśyad iti gamyate | pūrṇaṁ candram apaśyad ity ukteś candrasya kānter aṁśa-kalānāṁ ca pūrteś ca darśanaṁ svata eva bhaved ity arthaḥ | kintu tasya bahiraṅgāyāḥ śakter māyāyās tad-viparīta-dharmavatyās tad-darśanena darśanaṁ na bhavatīti tāṁ pṛthag ullikhati māyāṁ ceti | asya apa aparaḥ paścima-bhāga eva āśrayo yasyās tāṁ vilajjamānayā yasya sthātum īkṣā-pathe’muyā [bhā.pu. 2.5.13] tasyā bhagavat-pṛṣṭha-deśāśrayatvenokteḥ ||4 ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **samādhau kiṁ dṛṣṭam ity atrāha—manasi puruṣam apaśyat, kīdṛśīty āha—samyak praṇihite niścalatāṁ nīte, yato bhakti-yogenāmale, kīdṛśam ity āha—pūrṇaṁ, vilāsa-vyūha-svāṁśaiḥ parayā svaśaktyā tad-vijṛmbhitayā divya-līlayā ca viśiṣṭaṁ svayaṁ bhagavantaṁ kṛṣṇam ity artha | kṛṣṇe parama-pūruṣe [bhā.pu. 2.3.10] ity agrimāt, kvacit pūrvam iti pāṭhaḥ—tatrāpi pūrva-siddhaṁ tam evāpaśyat | pūrvam evāham ihāsam iti tat-puruṣasya puruṣatvam iti śrota-nirukteḥ | māyāṁ ca triguṇām apaśyat, apakṛṣṭaḥ paścādvartitayāśrayo yasyās tām iti tad-darśane'syā darśanaṁ neti pṛthaṅ-nirdeśaḥ ||4||

**...**

|| 1.7.5 ||

**yayā sammohito jīva ātmānaṁ tri-guṇātmakam |**

**paro’pi manute’narthaṁ tat-kṛtaṁ cābhipadyate ||**

**śrīdhara-svāmī (bhāvārtha-dīpikā) : **īśa-māyā-kṛtāṁ ca jīvānāṁ saṁsṛtim apaśyad ity āha—yayeti | yayā saṁmohitaḥ svarūpāvaraṇena vikṣiptaḥ paro’pi guṇa-trayād vyatirikto’pi tat-kṛtaṁ tri-guṇatvābhimāna-kṛtam anarthaṁ ca kartṛtvādikaṁ prāpnoti ||5||

———————————————————————————————————————

**jīva-gosvāmī (krama-sandarbhaḥ) : **athābhidheyasya prayojanasya ca sthāpakaṁ jīvasya svarūpata eva parameśvarād vailakṣaṇyam apaśyad ity āha—yayeti | yayā māyayā sammohito jīvaḥ svayaṁ cid-rūpatvena triguṇātmakāj jaḍāt paro’py ātmānaṁ triguṇātmakaṁ jaḍaṁ dehādi-saṅghātaṁ manute | tan-manana-kṛtam anarthaṁ saṁsāra-vyasanaṁ cābhipadyate | tad evaṁ jīvasya cid-rūpatve’pi “yayā sammohita” iti “manute” iti ca svarūpa-bhūta-jñāna-śālitvaṁ vyanakti, prakāśaika-rūpasya tejasaḥ sva-para-prakāśana-śaktivat | ajñānenāvṛtaṁ jñānaṁ tena muhyantijantavaḥ [gītā 5.25] iti śrī-gītābhyaḥ | tad evam upādher eva jīvatvaṁ tan-nāśasyaiva mokṣatvam iti matāntaraṁ parihṛtavān | atra yayā sammohitaḥ ity anena tasyā eva tatra kartṛtvaṁ bhagavatas tatrodāsīnatvaṁ matam | vakṣyate ca—


    vilajjamānayā yasya sthātum īkṣā-pathe’muyā 


    vimohitā vikatthante mam āham iti durdhiyaḥ || [bhā.pu. 2.5.13] iti |

atra vilajjamānayā ity anenedam āyāti tasyā jīva-sammhohanaṁ karma śrī-bhagavate na rocata iti yadyapi sā svayaṁ jānāti, tathāpi bhayaṁ dvitīyābhiniveśataḥ syād īśād apetasya [bhā.pu. 11.2.37] iti diśā jīvānām anādi-bhagavad-ajñāna-maya-vaimukhyam asahamānā svarūpāsphuraṇam asvarūpāveśaṁ ca karoti || [tattva-sandarbha 32]

śrī-bhagavāṁś cānādita eva bhaktāyāṁ prapañcādhikāriṇyāṁ tasyāṁ dākṣiṇyaṁ laṅghituṁ na śaknoti | tathā tad-bhayenāpi [tasyāṁ sva-dākṣiṇya-laṅghana-janita-svaudārya-mahimaiśvarya-cyutāśaṅkayāpi] jīvānāṁ sva-sāmmukhyaṁ vāñchann upadiśati— \



    daivī hy eṣā guṇa-mayī mama māyā duratyayā |


    mām eva ye prapadyante māyām etāṁ taranti te || [gītā 7.14] iti,


    satāṁ prasaṅgān mama vīrya-saṁvido


    bhavanti hṛt-karṇa-rasāyanāḥ kathāḥ |


    taj-joṣaṇād āśv apavarga-vartmani


    śraddhā ratir bhaktir anukramiṣyati || [bhā.pu. 3.25.25] iti ca |

līlayā śrīmad-vyāsa-rūpeṇa tu viśiṣṭayā tad-upadiṣṭavān ity anantaram evāyāsyati | anarthopaśamaṁ sākṣād iti | tasmād dvayor api tat tat samañjasaṁ jñeyam |

nanu māyā khalu śaktiḥ | śaktiś ca kārya-kṣamatvam | tac ca dharma-viśeṣaḥ | tasyāḥ kathaṁ lajjādikam ? ucyate—evaṁ saty api bhagavati tāsāṁ śaktīnām adhiṣṭhātṛ-devyaḥ śrūyante, yathā kenopaniṣadi mahendra-māyayoḥ saṁvādaḥ || [tattva-sandarbha 33] 

tad āstām, prastutaṁ prastūyate | tatra jīvasya tādṛśa-cid-rūpatve’pi parameśvarato vailakṣaṇyaṁ “tad-apāśrayam” iti, “yayā sammohitaḥ” iti ca darśayati || [tattva-sandarbha 34]

yarhy eva yad ekaṁ cid-rūpaṁ brahma māyāśrayatā-valitaṁ vidyāmayaṁ tarhy eva tan-māyā-viṣayatāpannam avidyā-paribhūtaṁ cety uktam iti jīveśvara-vibhāgo’vagataḥ | tataś ca svarūpa-sāmarthya-vailakṣaṇyena tad dvitayaṁ mitho vilakṣaṇa-svarūpam evety āyātam || [tattva-sandarbha 35]

na copādhi-tāratamyamaya-pariccheda-pratibimbatvādi-vyavasthayā tayor vibhāgaḥ syāt || [tattva-sandarbha 36]

tatra yady upādher anāvidyakatvena vāstavatvaṁ tarhy aviṣayasya tasya pariccheda-viṣayatvāsambhavaḥ | nidharmakasya vyāpakasya niravayavasya ca pratibimbatvāyogo’pi, upādhi-sambandhābhāvāt bimba-pratibimba-bhedābhāvāt, dṛśyatvābhāvāc ca | upādhi-paricchinnākāśastha-jyotir aṁśasyaiva pratibimbo dṛśyate, na tv ākāśasya dṛśyatvābhāvād eva || [tattva-sandarbha 37]

tathā vāstava-paricchedādau sati sāmānādhikaraṇya-jñāna-mātreṇa na tat-tyāgaś ca bhavet | tat-padārtha-prabhāvas tatra kāraṇam iti ced asmākam eva mataṁ sammatam || [tattva-sandarbha 38]

upādher āvidyakatve tu tatra tat-paricchinnatvāder apy aghaṭamānatvād āvidyakatvam eveti ghaṭākāśādiṣu vāstavopādhimaya-tad-darśanayā na teṣām  avāstava-svapna-dṛṣṭāntopajīvināṁ siddhāntaḥ sidhyati, ghaṭamānāghaṭamānayoḥ saṅgateḥ kartum aśakyatvāt | tataś ca teṣāṁ tat tat sarvam avidyāvilasitam eveti svarūpam aprāptena tena tena tat tad vyavasthāpayitum aśakyam | [tattva-sandarbha 39]

iti brahmāvidyayoḥ paryavasāne sati yad eva brahma cin-mātratvenāvidyā-yogasyātyantābhāvāspadatvāc chuddhaṁ tad eva tad-yogād aśuddhyā jīvaḥ | punas tad eva jīvāvidyā-kalpita-māyāśrayatvād īśvaras tad eva ca tan-māyā-viṣayatvāj jīva iti virodhas tad-avastha eva syāt | tatra ca śuddhāyāṁ city avidyā | tad-avidyā-kalpitopādhau tasyām īśvarākhyāyāṁ vidyeti, tathā vidyāvattve’pi māyikatvam ity asamañjasā ca kalpanā syād ity ādy anusandheyam | [tattva-sandarbha 40]

kiṁ ca, yady atrābheda eva tātparyam abhaviṣyat tarhy ekam eva brahmājñānena bhinnam, jñānena tu tasya bhedamayaṁ duḥkhaṁ vilīyata ity apaśyad ity evāvakṣyat | tathā śrī-bhagaval-līlādīnāṁ vāstavatvābhāve sati śrī-śuka-hṛdaya-virodhaś ca jāyate || [tattva-sandarbha 41]

tasmāt pariccheda-pratibimbatvādi-pratipādaka-śāstrāṇy api kathañcit tat-sādṛśyena gauṇyaiva vṛttyā pravarteran | ambuvad agrahaṇāt tu na tathātvaṁ [ve.sū. 3.2.19], vṛddhi-hrāsa-bhāktvam antar bhāvād ubhaya-sāmañjasyodevaṁ [ve.sū. 3.2.20] iti pūrvottara-pakṣamaya-nyāyābhyām || [tattva-sandarbha 42]

tata evābheda-śāstrāṇy ubhayoś cid-rūpatve jīva-samūhasya durghaṭa-ghaṭanā-paṭīyasyā svābhāvika-tad-acintya-śaktyā svabhāvata eva tad-raśmi-paramāṇu-guṇa-sthānīyatvāt tad-vyatirekeṇāvyatirekeṇa ca virodhaṁ parihṛtyāgre muhur api tad etad-vyāsa-samādhi-labdha-siddhānta-yojanāya yojanīyāni || [tattva-sandarbha 43]

tad evaṁ māyāśrayatva-māyā-mohitatvābhyāṁ sthite dvayor bhede tad-bhajanasyaivābhidheyatvam āyātam || [tattva-sandarbha 44]

ataḥ śrī-bhagavata eva sarva-hitopadeṣṭṛtvāt, sarva-dhuḥkha-haratvāt, raśmīnāṁ sūryavat sarveṣāṁ parama-svarūpatvāt sarvādhika-guṇa-śālitvāt, parama-premayogatvam iti prayojanaṁ ca sthāpitam ||5|| [tattva-sandarbha 45[^61]]

———————————————————————————————————————

**viśvanātha-cakravartī (sārārtha-darśiṇī) : **nanu bhagavad-rūpa-guṇa-līlā-mādhurya-varṇanārthaṁ bhagavad-darśanam apekṣaṇīyam eva | vyāsasya māyā-darśanaṁ kim-artham ? tatrāha— mayā saṁmohita iti | ayam arthaḥ—yad-arthaṁ śrī-bhāgavatam āripsitaṁ sa jīvo māyā-roga-grastaḥ kathaṁ svayaṁ svādayatu tan-mādhuryam ? agratas tasya roga-darśanaṁ vinā cikitsā na bhavati | tayā ca vinā rogiṇas tasya katham auṣadha-pathayor vyavastheti māyā-jīvāv api draṣṭum avaśyam evāpekṣaṇīyāv iti | yayā saṁmohitaḥ svarūpāvaraṇa-vikṣepābhyāṁ bhramitaḥ paro’pi tasyā māyāyā guṇa-trayātirikto’pi tat-kṛtaṁ guṇa-kṛtam anarthaṁ tad-abhimānena prāpnoti ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu bhagavad-darśanaṁ tad-guṇa-līlā-varṇanārtham āvaśyakaṁ, māyā-darśanaṁ kim artham? tatrāha—yayeti | jīvārogyārthaṁ śrī-bhāgavataṁ mayā prakāśyaṁ, jīva-rogaś ca māyaiva, tām avīkṣya kathaṁ tan-nivartakaṁ mahauṣadhaṁ vidheyam iti tad ubhaya-vīkṣaṇaṁ ca | yayā māyayā saṁmohito mūḍhatāṁ nīto jīvas tataḥ paro'nyopyātmānaṁ triguṇātmakaṁ manute | tatkṛtaṁ guṇa-kṛtam anarthaṁ kleśañcābhitaḥ padyate labhate ||5||

 **...**

|| 1.7.6 ||

**anarthopaśamaṁ sākṣād bhakti-yogam adhokṣaje |**

**lokasyājānato vidvāṁś cakre sātvata-saṁhitām ||**

**śrīdhara-svāmī (bhāvārtha-dīpikā) : **anartham upaśamayati yo’dhokṣaje sākṣād bhakti-yogas taṁ cāpaśyat | etat sarvaṁ svayaṁ dṛṣṭvā evam ajānato lokasyārthe sātvata-saṁhitāṁśrī-bhāgavatākhyāṁ cakre | tad anena śloka-trayeṇa bhāgavatārthaḥ saṅkṣepato darśitaḥ | etad uktaṁ bhavati—vidyā-śaktyā māyā-niyantā nityāvirbhūta-paramānanda-svarūpaḥ sarva-jñaḥ sarva-śaktir īśvaras tan-māyayā saṁmohitas tirobhūta-svarūpas tad-viparita-dharmā jīvas tasya ceśvara-bhaktyā labdha-jñānena mokṣa iti | tad uktaṁ viṣṇu-svāminā—


    hlādinyā saṁvid-āśliṣṭaḥ sac-cid-ānanda īśvaraḥ | 


    svāvidyā-saṁvṛto jīvaḥ saṅkleśa-nikarākaraḥ ||

tathā—


    sa īśo yad-vaśe māyā sa jīvo yas tayārditaḥ | 


    svāvirbhūta-parānandaḥ svāvirbhūta-suduḥkha-bhūḥ | 


    dvādṛg uttha-viparyāsa-bhava-bheda-jabhīśucaḥ |


    man-māyayā juṣann āste tam imaṁ nṛhariṁ numaḥ || ity-ādi ||6||

———————————————————————————————————————

**jīva-gosvāmī (krama-sandarbhaḥ) : **tatrābhidheyaṁ ca tādṛśatvena dṛṣṭavān api, yatas tat-pravṛtty-arthaṁ śrī-bhāgavatākhyām imāṁ sātvata-saṁhitāṁ pravartitavān ity āha anartheti | bhaktiyogaḥ śravaṇa-kīrtanādi-lakṣaṇaḥ sādhana-bhaktiḥ, na tu prema-lakṣaṇaḥ | anuṣṭhānaṁ hy upadeśāpekṣaṁ prema tu tat-prasādāpekṣam iti tathāpi tasya tat-prasāda-hetos tat-prema-phala-garbhatvāt sākṣād evānarthopaśamanatvam, na tv anyasāpekṣatvena | yat karmabhir yat tapasā jñāna-vairāgyataś ca yat ity ādau [bhā.pu. 11.20.32], sarvaṁ mad-bhakti-yogena mad-bhakto labhate’ñjasā | svargāpavargaṁ [bhā.pu. 11.20.33] ity ādeḥ | jñānādes tu bhakti-sāpekṣatvam eva śreyaḥ-sṛtiṁ bhaktiṁ [bhā.pu. 10.14.4] ity ādeḥ |

athavā anarthasya saṁsāra-vyasanasya tāvat sākṣād-avyavadhānenopaśamanaṁ sammohādi-dvayasya tu premākhya-svīya-phala-dvārety arthaḥ | anyat taiḥ. tatra svādṛg-uttheti | svādṛk svājñānaṁ tenotthito yo viparyāsaḥ svarūpānyathā jñānaṁ tad-bhavo yo bhedaḥ bhinne dehādāv ahaṁ-mamatā-rūpaḥ tasmāt jātā yā bhīḥ śucaś ca tā juṣamāṇa āste ity arthaḥ ||6|| [tattva-sandarbha 46]

———————————————————————————————————————

**viśvanātha-cakravartī (sārārtha-darśiṇī) : **tasya yad auṣadhaṁ tad api dṛṣṭam ity āha | anartham upaśamayati yas taṁ bhakti-yogaṁ cāpaśyat | atra darśane’yaṁ kramo jñeyaḥ | prathamaṁ bhagavantam apaśyat | pūrṇeti-pada-prayogād aṁśān vinā kathaṁ pūrṇatvam iti tad-aṁśān puruṣāvatāra-guṇāvatārādīn apaśyat | pūrtimattvaṁ pūrṇatvam iti pūrti-rūpaṁ brahmāpaśyat, tat-kānti-bhūtāṁ vimalotkarṣiṇy-ādy-aneka-prabhedavatīṁ cic-chaktim apaśyat | pṛṣṭhe bahiraṅgāṁ māyā-śaktim apaśyat | tasyās tan-moha-nivartikāṁ sarvato’pi mahatīṁ cic-chakti-mūkhyāṁ bhakti-rūpāṁ śaktim anugrahā-śakti-vilāsa-bhūtāṁ bhagavato’pi vaśayitrīṁ bhagavaty evāpaśyat | tad etat sarvaṁ svayaṁ dṛṣṭvā ajānato lokasyārthe sātvata-saṁhitām etāṁ sarva-tattva-prakāśikāṁ śrī-bhāgavatākhyāṁ cakre | 


    īśaḥ svatantraś cit-sindhuḥ sarva-vyāpyaika eva hi | 


    jīvo’dhīnaś cit-kaṇo’pi svopādhir vyāpi-śaktikaḥ ||


    aneko’vidyayopāttas tyaktāvidyo’pi karhicit | 


    māyā tv acit-pradhānaṁ cāvidyāvidyeti sā tridhā || 

īśvara-jīva-māyā-jagatāṁ svarūpa-śakter bhakteś ca svarūpa-lakṣaṇa-prāmānyādikaṁ veda-stuti-vyākhyāyāṁ vyaktībhaviṣyati ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **jīvasya māyā-roga-nivartakaṁ yanmahauṣadhaṁ tad api dṛṣṭam ity āha—anarthaṁ | guṇa-kṛtaṁ kleśam upaśamayati yastaṁ sākṣād-bhakti-yogañcāpaśyad ity anuṣaṅgaḥ | tam etam ārtharvaṇikāḥ paṭhanti—śraddhā-bhakti-dhāna-yogād avaiti iti | tal-lakṣaṇaṁ tat svarūpaṁ ca te'dhīyate | bhaktir asya bhajanaṁ, tad ihāmutropādhi-nairāsyenāmuṣmimnaḥ-kalpanam etad eva naiṣkarmyam iti [go.tā.u. pūrva 25] | vijñāna-ghanānanda-ghanā saccidānandaikarase bhakti-yoge tiṣṭhati iti caivam ādibhiḥ | tathā ca hlādinī sandhinī samvittayekā sarva-saṁśraye | hlāda-tāpa-karī miśrā tvayi no guṇa-varjite iti śrī-viṣṇu-purāṇoktā yā trivṛt parākhyā bhagavat-svarūpa-śaktis tad aṁśayoḥ samavetayor hlāda-samvidoryo bhagavad ānukūlyāṁśas tad-viṣayaka-jaiva-jñānodbhūta ta-tat-tṛṣṇayā saha kṣīra-nīranyāyenaikyaṁ gataḥ sa tad-vaśyatā-hetus tad-yoga iti māyaika-viśuddha-sattvamāyānanda-jñāna-rūpatve jaiva-jñāna-rūpatve vā tad-gamyatā-tad-vaśyate na syātām ity atra vistaraḥ | tad etat sva-dṛṣṭaṁ sarvam ajānato lokasya hitāya vyāsaḥ sātvata-saṁhitāṁ tat-sarva-prakāśikāṁ dvādaśa-skandhāṁ cakre prakaṭayāmāsa | atra śrutārtha-darśane'yaṁ kramaḥ—ādau tais-tābhyāṁ ca pūrṇaṁ kṛṣṇam apaśyat | tataḥ pṛṣṭhe nilīya sthitāṁ māyāṁ, taya mohitāṁ jīva-śaktiṁ, tatkṛta-jīva-moha-nivartakaṁ tādṛśaṁ bhakti-yogaṁ ceti ||6||

 **...**

|| 1.7.7 ||

**yasyāṁ vai śrūyamāṇāyāṁ kṛṣṇe parama-pūruṣe |**

**bhaktir utpadyate puṁsaḥ śoka-moha-bhayāpahā ||7 ||**

**śrīdhara-svāmī (bhāvārtha-dīpikā) : **saṁhitāyā anarthopaśamakatvaṁ darśyati—yasyām iti | **yasyāṁ vai śrūyamāṇāyām** eva, kiṁ punaḥ śrutāyām ity arthaḥ ||7||

———————————————————————————————————————

**jīva-gosvāmī (krama-sandarbhaḥ) : **atha prayojanaṁ ca spaṣṭayituṁ pūrvoktasya pūrṇa-puruṣasya ca śrī-kṛṣṇa-svarūpatvaṁ vyañjayituṁ grantha-phala-nirdeśa-dvārā tatra tad-anubhavāntaraṁ pratipādayann āha—yasyām iti | **bhaktiḥ** premā, śravaṇa-rūpayā sādhana-bhaktyā sādhyatvāt | **utpadyate** āvirbhavati | tasyānuṣaṅgikaṁ guṇam āha—śoketi | atraiṣāṁ saṁskāro’pi naśyatīti bhāvaḥ | prītir na yāvan mayi vāsudeve na mucyate deha-yogena tāvat [bhā.pu. 5.5.6] iti śrī-ṛṣabha-deva-vākyāt | 

**parama-puruṣe** pūrvokta-pūrṇa-puruṣe | kim ākāraḥ ? ity apekṣāyām āha—**kṛṣṇe** | kṛṣṇas tu bhagavān svayam  [bhā.pu. 1.3.28] ity-ādi-śāstra-sahasra-bhāvitāntaḥ-karaṇānāṁ paramparayā tat-prasiddhi-madhya-pātināṁ cāsāṅkhya-lokānāṁ tan-nāma-śravaṇa-mātreṇa yaḥ prathama-pratīti-viṣayaḥ syāt, tathā tan-nāmnaḥ prathamākṣara-mātraṁ mantrāya kalpamānaṁ yasyābhimukhyāya syāt tad-ākāra ity arthaḥ | āhuś ca nāma-kaumudī-kārāḥ—

kṛṣṇa-śabdasya tamāla-śyāmala-tviṣi yaśodāyāḥ stanandhaye para-brahmaṇi rūḍhiḥ iti ||7|| [tattva-sandarbha 47]

———————————————————————————————————————

**viśvanātha-cakravartī (sārārtha-darśiṇī) : **saṁhitāyāṁ prema-sādhanatvam āha | **yasyāṁ śrūyamānāyām** eva kiṁ punaḥ śrutāyāṁ, kintarāṁ kīrtyamānāyāṁ, kintamāṁ kīrtitāyām | bhaktiḥ premā īśvaraḥ sadyo hṛdy avarudhyate’tra kṛtibhir [bhā.pu. 1.1.2] ity-ukter īśvarāvarodhasya phalasya premṇa eva liṅgatvād bhaktānām ananusaṁhita-phalaṁ saṁsāra-nivṛttiḥ, sā ca bhaktānām eva bhavatīty āha—śokety ādi ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **saṁhitāyā viṣayaṁ phalañcāha—yasyām iti śruyāmāṇāyāṁ kiṁ punaḥ śrūtāyāṁ kīrtitāyāṁ vā, bhaktiḥ premā, ananusaṁhitaṁ phalam āha—śoketi | tadā tan-mūlam api naśyatīty arthaḥ | kṛṣṇo'sya viṣayas tasmin prema tu phalaṁ mokṣas tvāntara-vyāpāratayā bhaved eva ||7||

 **...**

|| 1.7.8 ||

**sa saṁhitāṁ bhāgavatīṁ kṛtvānukramya cātma-jam |**

**śukam adhyāpayām āsa nivṛtti-nirataṁ muniḥ ||**

**śrīdhara-svāmī (bhāvārtha-dīpikā) : **anukramya śodhayitvā ||8||

———————————————————————————————————————

**jīva-gosvāmī (krama-sandarbhaḥ) : **atha tasyaiva prayojanasya brahmānandānubhavād api paramatvam anubhūtavān | yatas tādṛśaṁ śukam api tad-ānanda-vaiśiṣṭya-lambhanāya tām adhyāpayāmāsety āha—sa saṁhitām iti | kṛtvānukramya ceti vivṛtam asti[^62] | brahmānandānubhava-nimagnatvāt nivṛtti-nirataṁ sarvato nivṛttau niratam, tatrāvyabhicāriṇam apīty arthaḥ ||8|| [tattva-sandarbha 48]

———————————————————————————————————————

**viśvanātha-cakravartī (sārārtha-darśiṇī) : **atha tasyaiva prayojanasya premṇo brahmānandānubhavād api paramatvam anubhūtavān eva yatas tādṛśaṁ śukam api premānandasya vaiśiṣṭyopalambhanāya tām adhyāpayāmāsa loke hi svāditāpūrvam iṣṭa-vastukaḥ pitrādir avaśyam eva putrādikaṁ tat-tad-āsvādayituṁ prayatate ity āha sa saṁhitām iti kṛtvānukramya ceti prathamataḥ svayaṁ saṅkṣipta-bhaktikaṁ kṛtvā paścān nāradopadeśād anukrameṇa śrī-bhagavad-bhakty-eka-pradhānatayā anukramya saṁśodhyety arthaḥ | sa ca nāradopadeśaḥ śrī-kṛṣṇāntardhānānantaraṁ parīkṣit-kartṛka-kali-nigrahāt pūrvaṁ jñeyas tadaiva kalinā svādhikārārambhe sva-prābalya-prakaṭanāt dhārmikāṇām api śāstra-darśinām apy adharme pravṛtteḥ | yata eva vyāsasya cittāprasādaḥ | yad uktaṁ—jugupsitaṁ dharma-kṛte’nuśāsataḥ [bhā.pu. 1.5.15] ity atra na manyate tasya nivāraṇaṁ janaḥ iti | kali-yugāt pūrvam eva cittāprasāde na matsyata iti prayujyeta atas tadaiva pūrva-nirmitasyaiva śrī-bhāgavatasyānukramaṇaṁ yad uktaṁ—kṛṣṇe svadhāmopagate [bhā.pu. 1.3.43] ity atra purāṇo’rko’dhunoditaḥ iti ata evedaṁ śrīmad-bhāgavataṁ bhāgavatānantaraṁ yad atra śrūyate yac cānyatra aṣṭādaśa-purāṇānantaraṁ bhāgavatam iti tad dvayam api saṅgataṁ syāt | nivṛtti-nirataṁ brahmānubhavinam api ||8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kṛtvānukramya ceti pūrva-saṅkṣiptāṁ prakaṭaya nāradopadeśottaram anukramya līlākrama-nibandhena vistīryety arthaḥ | saṅkṣiptā bhāratāt pūrva vistīrṇā tu tasmād uttarā, pūrvā cottarāntaḥ-praveśitā bodhyā | evaṁ ca aṣṭādaśa purāṇāni kṛtvā satyavatī-sutaḥ | cakre bhāratam ākhyānaṁ vedārthair upabṛṁhitam iti mātsya-skāndayor vākyaṁ saṅgatimat | saṅkṣiptasyāṣṭādaśāntargatatvāt, vistīrṇasya bhāratottaratvāt, ubhayor aikyāc ca mātsyād yukta-lakṣaṇa-saṅkhyayoḥ sāmañjasyam iti | nivṛtti-niratam ity anyavāsanā-vināśāt-tad adhyayana-pātram ity arthaḥ | muniṁ svātmamananaśīlaṁ | jīvātma-jñānaṁ khalu parātmajñānopayogi, yad ātmatatvena tu brahmatattvaṁ dīpopameneha yuktaḥ prapaśyet [śve.u. 2.15] iti śruteḥ, anyārthaś ca parāmarśaḥ [ve.sū. 1.3.20] iti sūtrāc ca ||8||

 **...**

|| 1.7.9 ||

**śaunaka uvāca—**

**sa vai nivṛtti-nirataḥ sarvatropekṣako muniḥ |**

**kasya vā bṛhatīm etām ātmārāmaḥ samabhyasat ||9 ||**

**śrīdhara-svāmī (bhāvārtha-dīpikā) : **kasya vā hetoḥ | bṛhatīṁ vitatām ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kasya vā hetoḥ ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ātmānandāditarasmin sarvatropekṣakaḥ spṛhāśūnyaḥ, kasya hetoḥ bṛhatīmaṣṭādaśasāhasrīmetāṁ saṁhitām ||9||

 **...**

|| 1.7.10 ||

**sūta uvāca—**

**ātmārāmāś ca munayo nirgranthā apy urukrame |**

**kurvanty ahaitukīṁ bhaktim ittham-bhūta-guṇo hariḥ ||**

**śrīdhara-svāmī (bhāvārtha-dīpikā) : **nirgranthāḥ granthebhyo nirgatāḥ | tad uktaṁ gītāsu—


    yadā te moha-kalilaṁ buddhir vyatitariṣyati | 


    tadā gantāsi nirvedaṁ śrotavyasya śrutasya ca || [gītā. 2.42] iti | 

yad vā, granthir eva granthaḥ (nivṛttaḥ krodhāhaṅkāra-rūpo granthir eṣāṁ te)[^63] nirvṛtta-hṛdaya-granthaya ity arthaḥ | nanu muktānāṁ kiṁ bhaktyetyādi-sarvākṣepa-parihārārtham āha—itthaṁ-bhūta-guṇa iti ||10||

**sanātana-gosvāmī: **[ha.bha.vi. 11.584] ātmārāmā brahma-niṣṭhā api | ata eva nirgranthā granthebhyo nirgranthāḥ | tad uktaṁ—


    yadā te moha-kalilaṁ buddhir vyatitariṣyati | 


    tadā gantāsi nirvedaṁ śrotavyasya śrutasya ca || [gītā. 2.42] iti | 

yad vā granthir eva granthaḥ, nirvṛtta-hṛdaya-granthaya ity arthaḥ | nanu muktānāṁ kiṁ bhaktyety-ādi-sarvākṣepa-parihārārtham āha—itthaṁ-bhūta-guṇa iti | atyanirvacanīya-paramākarṣaka-bhakti-guṇatvād ity arthaḥ | tac ca śrī-bhāgavatāmṛtottara-khaṇḍe vyutpāditam evāsti ||10|| 

———————————————————————————————————————

**jīva-gosvāmī (krama-sandarbhaḥ) : **tam etaṁ śrī-veda-vyāsasya samādhi-jātānubhavaṁ śrī-śaunaka-praśnottaratvena viśadayan sarvātmārāmānubhavena sa-hetukaṁ saṁvādayati—ātmārāmāś ceti | nirgranthā vidhi-niṣedhātītāḥ, nirgatāhaṅkāra-granthayo vā | ahaitukīṁ phalānusandhi-rahitām | ittham ity ātmārāmāṇām apy ākarṣaṇa-svabhāvo guṇo yasya sa ity arthaḥ ||10|| [tattva-sandarbha 49][^64]

———————————————————————————————————————

**viśvanātha-cakravartī (sārārtha-darśiṇī) : **nirgranthā jijñāsita-granthebhyo nirgatāḥ | yad uktam—


    yadā te moha-kalilaṁ buddhir vyatitariṣyati | 


    tadā gantāsi nirvedaṁ śrotavyasya śrutasya ca || [gītā 2.42] iti | 

yad vā granthir eva granthaḥ, nirgatāhaṅkāra-granthayaḥ | yad uktaṁ—bhidyate hṛdaya-granthiḥ [bhā.pu. 1.2.21] iti | yad vā, vidhi-niṣedha-granthātītāḥ | yad uktaṁ—cared avidhi-gocaraḥ [bhā.pu. 11.18.28] iti | tathābhūtā api ahaitukīṁ phalābhisandhi-rahitāṁ bhaktiṁ kurvanti | bhaktyā jñānaṁ jñānātīto’pi bhaktir ity ūruḥ | śreṣṭha eva kramo yasmāt tasmin | 

nanūnmuktiḥ muktānāṁ kiṁ bhaktyā nirgranthānāṁ kiṁ bhakti-granthena śrī-bhāgavatana nirabhimānānāṁ kiṁ punaḥ sevya-sevaka-lakṣaṇenābhimānena vidhi-niṣedhātītānām, kiṁ punaḥ śrī-bhāgavatoktena bhakter vidhinety ādi sarvākṣepa-parihārārtham āha—itthaṁ-bhūta-guṇa iti | itthaṁ-bhūta ātmārāmāṇām apy ākarṣaṇa-śīlo guṇo yasya saḥ | tena mūlata eva bhakti-prādhānyābhyāsena vā mad-guṇānubhava eṣām astv iti sanakādiṣu bhagavat-kṛpayaiva śrī-kṛṣṇa-guṇānubhavo mat-sutasyāstv iti śrī-śuke vyāsasyeva bhagavato bhaktānāṁ vā kṛpayā yair ātmārāmais tad-guṇānubhava-yogyatā labdhā ta evāhaitukīṁ bhaktiṁ kurvanti, anye ātmārāmāḥ sāyujyārthaṁ bhaktiṁ kurvantīty ahaitukī-padavyāvṛttir anusandheyā | yad uktaṁ—


        brahma-bhūtaḥ prasannātmā na śocati na kāṅkṣati |


        samaḥ sarveṣu bhūteṣu mad-bhaktiṁ labhate parām || 


        bhaktyā mām abhijānāti yāvān yaś cāsmi tattvataḥ |


        tato māṁ tattvato jñātvā viśate tad-anantaram || [gītā 18.54,56] iti ||10|| 

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pariharati—**ātmā-rāmāḥ** samādhi-dṛṣṭāṣṭa-guṇakasvātmāna eva **nirgranthās** tadānandāsvādena tyakta-śāstrā api palālam iva dhānyārthī tyajed grantham aśeṣataḥ iti [brahma-bindu. 18] śravaṇāt, atimano-jñānanta-bhagavad-guṇa-vijña-mahattama-prasaṅge sati harau bhaktiṁ tat-tad-guṇa-pravartitāṁ kurvanti, **ahaitukīṁ** tad anya-phalecchā-śūnyāṁ, sarva-kṣepanir āsāyāha—ittham iti | īdṛśaṁ tad-guṇa-mādhuryaṁ yena svātmānandaṁ vismarantīti | harau kīdṛśi? śāstrāt svātma-jñānaṁ, tatas tad ānandānubhavaḥ, tataḥ śāstratyāgaḥ, tato hariguṇa-śravaṇāt tatra bhaktis tato guṇa-nirūpaka-saṁhitādhyayanam ity eva murur mahān kramo yasmāt-tasmin ||10||

 **...**

|| 1.7.11 ||

**harer guṇākṣipta-matir bhagavān bādarāyaṇiḥ |**

**adhyagān mahad ākhyānaṁ nityaṁ viṣṇu-jana-priyaḥ ||**

**śrīdhara-svāmī (bhāvārtha-dīpikā) : **nanu bhaktiṁ kurvantu nāma, etac chāstrābhyāse śukasya kiṁ kāraṇam ity ata āha—harer iti | adhyagād adhītavān | viṣṇu-janāḥ priyā yasyeti | vyākhyānādi-prasaṅgena tat-saṅgati-kāma iti bhāvaḥ | etena tasya putro mahā-yogītyādinā śukasya vyākhyāne pravṛttiḥ katham iti yat pṛṣṭhaṁ tasyottaram uktam ||11||

———————————————————————————————————————

**jīva-gosvāmī (krama-sandarbhaḥ) : **tam evārthaṁ śrī-śukasyāpy anubhavena saṁvādayati—harer guṇeti | śrī-vyāsadevād yat-kiñcic-chrutena guṇena pūrvam ākṣiptā matir yasya saḥ | paścād adhyagāt mahad-vistīrṇam api | tataś ca tat-saṅkathā-sauhārdena nityaṁ viṣṇu-janāḥ priyā yasya tathābhūto vā, teṣāṁ priyo vā svayam abhavad ity arthaḥ |

ayaṁ bhāvaḥ—brahma-vaivartānusāreṇa pūrvaṁ tāvad ayaṁ garbham ārabhya śrī-kṛṣṇasya svairitayā māyā-nivārakatvaṁ jñātavān | tatra sva-niyojanayā śrī-vyeda-vyāsenānītasya tasyāntar darśanāt tan-nivāraṇe sati kṛtārthaṁ-manyatayā svayam ekāntam eva gatavān | tatra śrī-vyāsadevas tu taṁ vaśīkartuṁ tad-ananya-sādhanaṁ śrī-bhāgavatam eva jñātvā, tad-guṇātiśaya-prakāśamayāṁs tadīya-padya-viśeṣān kathañcic chrāvayitvā tena tam ākṣipta-matiṁ kṛtvā, tad eva pūrṇaṁ tam adhyāpayāmāseti śrī-bhāgavata-mahimātiśayaḥ proktaḥ ||11|| [tattva-sandarbha 49]

———————————————————————————————————————

**viśvanātha-cakravartī (sārārtha-darśiṇī) : **nārada-kṛpayā vyāsasyaiva vyāsa-kṛpayā śukasyāpi tad-guṇa-mādhuryānubhavo viśeṣata evābhūd ity āha—harer iti | harer guṇena ākṣiptā ākṣepa-viṣayī-kṛtā matir brahmānubhavo yena saḥ dhiṣme matiṁ yata īḍrśe bhagavad-guṇa-mādhurye saty api etāvān kālo brahmānubhavena mayā vṛthaiva yāpita iti | tataś ca tat-kathā-sauhārdena viṣṇu-janā eva na tu kevalā ātmārāmāḥ priyā yasya saḥ ṣaṣṭhī-samāso vā | atra vyāsa eva bhagavad-guṇābhivyañjakān śrī-bhāgavatīyān kāṁścana ślokān loka-dvārā viviktāraṇye sadā samādhistham api śukaṁ śrāvayāmāsa | tatas tac-chaktyaiva bhagna-samādhis tan-mādhuryākṛṣṭa-cittas tādṛśaṁ samādhim apy ākṣipya sarvajñatayā tān ślokān śrī-bhāgavatīyān jñātvā tat-prakāśakaṁ ca sva-pitaraṁ jñātvā tad-antikam āgatya śrī-bhāgavatam adhyaiṣṭeti brahma-vaivartānusāreṇa kathā jñeyā | tad evaṁ vyāsa-śukau pitā-putrau brahmānubhavi-cūḍāmaṇī api vijitya bhaktir eka-cchatrām iva sarva-jagatīṁ cakre | tad api ye tāṁ tathā na manyante kupatha-gāminaś caurā yamenaiva daṇḍyā iti ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanv araṇye samādhi-niṣṭhaḥ śukaḥ kathaṁ pitaram upeyāya, tatrāha—harer iti | vyāsa-preṣita-śiṣyodgītaiḥ kaiścit saṁhitā-padyair avagatā ye **harer **guṇās tair **ākṣiptā** sva-samādher ākṛṣṭā **matis** tad-ānanda-magnā buddhir yasya saḥ | **mahad** apy **ākhyānaṁ** tad-guṇa-prakāśakatvād **adhyagād** adhītavān pitaraṁ sevamānaḥ san | tatas tat-kathā-rasāsvādāya **viṣṇujanāḥ priyā** yasya teṣāṁ vā svayaṁ priyo'bhūt | etena tasya putro mahā-yogī [bhā.pu. 1.4.4] ity-ādinā tādṛśasya śukasya vyākhyāne pravṛttiḥ katham iti praśnasyottaram abhūt ||11||

 **...**

|| 1.7.12 ||

**parīkṣito’tha rājarṣer janma-karma-vilāpanam |**

**saṁsthāṁ ca pāṇḍu-putrāṇāṁ vakṣye kṛṣṇa-kathodayam ||**

**śrīdhara-svāmī (bhāvārtha-dīpikā) : **yad anyat pṛṣṭhaṁ parīkṣitaḥ prāyopaveśena śravaṇaṁ katham iti’_tasya janma mahāścaryam_' ity-ādinā tasyottaraṁ vaktum āha—parīkṣita iti | vilāpanaṁ muktiṁ mṛtyuṁ vā | saṁsthāṁ mahā-prasthānam | śrī-kṛṣṇa-kathānām udayo yayā bhavati tathā ||12||

———————————————————————————————————————

**jīva-gosvāmī (krama-sandarbhaḥ) : **kṛṣṇa-kathānām udayo yatra tad yathā bhavatīti mukhyatayā tena pṛṣṭānāṁ kṛṣṇa-kathānām ārambho’pi sūcitaḥ ||12||

———————————————————————————————————————

**viśvanātha-cakravartī (sārārtha-darśiṇī) : **etena tasya putro mahā-yogīty ādinā śukasya vyākhyāne pravṛttiḥ katham iti yat pṛṣṭaṁ tasyottaram uktaṁ yad anyat pṛṣṭaṁ parīkṣitaḥ prāyopaveśena śravaṇaṁ katham iti tasya janma mahāścaryam ity-ādinā tasyottaram āha—parīkṣita iti | vilāpanaṁ mṛtyum | yad vā, leper ṇyantāl luṭā śrī-bhāgavata-kathā-vācanam ity arthaḥ | saṁsthāṁ mahā-prasthānaṁ kṛṣṇa-kathānām udayo yatra tad yathā syād iti śrī-bhāgavatasya tatraiva tātparyāt ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atha parīkṣitaḥ prāyopaveśa-śravaṇaṁ katham iti tasya janma mahāścaryām [bhā.pu. 1.4.9] ity-ādinā yad anyac ca pṛṣṭaṁ talasyāttaram āha—parīkṣito'theti | vilāpanaṁ maraṇaṁ, saṁsthāṁ mahā-prasthānaṁ, kṛṣṇa-kathāmudayo yatra tad-yathā syādevam iti tatraiva saṁhitāyās tātparyāt ||12||

 **...**

|| 1.7.13 || 

**yadā mṛdhe kaurava-sṛñjayānāṁ**

**vīreṣv atho vīra-gatiṁ gateṣu |**

**vṛkodarāviddha-gadābhimarśa-**

**bhagnoru-daṇḍe dhṛtarāṣṭra-putre ||**

**śrīdhara-svāmī (bhāvārtha-dīpikā) : **tatra parīkṣito janma nirūpayiṣyann ādau tāvad garbhasya evāśvatthāmno brahmāstrāt kṛṣṇena rakṣita iti vaktuṁ kathāṁ prastauti—yadetyādinā | yadā drauṇir aśvatthāmā kṛṣṇā-sutānāṁ draupadī-putrāṇāṁ śirāṁsy upaharat tadā tan-matārudat tāṁ ca sāntvayān kirīṭa-mālyārjuna āheti tṛtīyenānvayaḥ | kim iti bālānāṁ śirāṁsy ānītavān ity apekṣāyām āha | mṛdhe yddhe | yadyapi pāṇḍavā api kauravā eva tathāpi sṛñjaya-vaṁśajo dhṛṣṭadyumnaḥ pāṇḍavānāṁ senā-patir sṛñjayānām ity uktam | vīra-gatiṁ svargam | atho anantaram | vṛkodareṇāviddhāyāḥ kṣiptāyā gadāyā abhimarśenābhighātena bhagnāv ūrudaṇḍau yasya tathā-bhūte dhṛtarāṣṭra-putre duryodhane sati ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tatra garbhastha eva parīkṣit śrī-kṛṣṇa-darśanaṁ prāpeti vaktuṁ kathāṁ prastauti | yadā drauṇir aśvatthāmā kṛṣṇā-sutānāṁ draupadī-putrāṇāṁ śirāṁsy upāharat, tadā tan-mātā arudad iti tṛtīyeṇānvayaḥ | kauravāḥ duryodhanādyāḥ sṛñjaya-vaṁśyodbhavasya dhṛṣṭadyumnasya pāṇḍava-senāpatitvāt sṛñjaya-padena pāṇḍavā lakṣyante | vīra-gatiṁ bhīṣmokta-yuktyā mokṣaṁ svargaṁ ca | vṛkodareṇa āviddhāyāḥ kṣiptāyāḥ gadāyāḥ abhimarṣeṇa ghātena ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **garbha eva parīkṣit kṛṣṇam apaśyad iti vaktuṁ kathāṁ prastoti—yadā drauṇiḥ, kṛṣṇā-sūtānāṁ draupadī-putrāṇāṁ pañcānāṁ śirāṁsyupāharat, tadā teṣāṁ mātā sārudad iti tṛtīyena sambandhaḥ | kauravā duryodhanādayaḥ sṛñjayā pāṇḍavās teṣāṁ vīreṣu mṛdhe yuddhe vīragatiṁ svargaṁ mokṣaṁ vā gateṣu, 

nanu pāṇḍavānāṁ sṛñjayatvaṁ kathaṁ? satyaṁ, dhṛṣṭadyumnaḥ sṛñjayo'styeṣāṁ senāpatitvenetyarśa ādyac | vṛkodareṇa bhīmenāviddhāyāḥ kṣiptāyā gadāyā abhimarśena pātena bhartur duryodhanasyety evaṁ priyaṁ syād iti paśyan drauṇir vastutas tasyāpriyam eva tat | ādau śakru-vadha-śravaṇena harṣodayāt, anantarasparśena tad avadhāvagamāc-chiśu-vadhāc ca kuruvaṁśa-vilopād viṣādodayāc ca sa mṛta iti tasyāpriyam ato jugupsitam iti ||13||

 **...**

|| 1.7.14 || 

**bhartuḥ priyaṁ drauṇir iti sma paśyan**

**kṛṣṇā-sutānāṁ svapatāṁ śirāṁsi |**

**upāharad vipriyam eva tasya**

**jugupsitaṁ karma vigarhayanti ||**

**madhvācāryaḥ (bhāgavata-tātparyam) : **svātmana eva vipriyaṁ na bhartuḥ | prayojanābhāvāt vipriyam iva ca tasya priyam iti hi prasvāpoktam ||14||

———————————————————————————————————————

**śrīdhara-svāmī (bhāvārtha-dīpikā) : **bhartur duryodhanasya | smeti vitarke | ity evaṁ priyaṁ syād iti paśyan | tasya tad vipriyam eveti vākyāntaram | vipriyatve hetuḥ—jugupsitam iti ||14||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhartur duryodhanasya evaṁ priyaṁ syād iti paśyan, vastutas tu tasya duryodhanasya vipriyam eva tat prathamaṁ śatru-vadha-śravaṇena harṣodayāt paścāt sparśena bhīmādīnāṁ sva-śatrūṇām avadha-jñānāt bāla-vadhāc ca kuru-vaṁśa-lopa-śravaṇāc ca viṣādotpatter harṣa-viṣādābhyāṁ ca tan-mṛtyu-prāpter iti bhāvaḥ | ata evāha—jugupsitam iti ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhartur duryodhanasyety evaṁ priyaṁ syād iti paśyan drauṇir vastutas tasyāpriyam eva tat | ādau śatru-vadha-śravaṇena harṣodayāt anantara-sparśena tad-avadhāvagamāc chiśuvadhāc ca kuru-vaṁśa-vilopād viṣādodayāc ca sa mṛta iti tasyāpriyam | ato jugupasitam iti ||14||

 **...**

|| 1.7.15 || 

**mātā śiśūnāṁ nidhanaṁ sutānāṁ**

**niśamya ghoraṁ paritapyamānā |**

**tadārudad bāṣpa-kalākulākṣī**

**tāṁ sāntvayann āha kirīṭamālī ||**

**madhvācāryaḥ (bhāgavata-tātparyam) : **svapno’yam | 


    pārthānuyātam ātmānaṁ drauṇiḥ svapne dadarśa ha |


    bandhanaṁ cātmanas tatra draupadyā caiva mokṣaṇam || iti skānde |

tasmān naiṣīkāvarodhaḥ ||15||

———————————————————————————————————————

**śrīdhara-svāmī (bhāvārtha-dīpikā) : **ghoraṁ duḥsahaṁ yathā bhavati | bāṣpasya kalābhir bindubhir ākule akṣiṇī yasyāḥ | kirīṭasyaikatve’pi tad-agrāṇāṁ bahutvāt kirīṭa-mālīty uktam ||15||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kirīṭāgrāṇāṁ bahutvāt kirīṭasthā mālā vā yasyāsti sa kirīṭa-mālī arjunaḥ ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ghoraṁ duḥsahaṁ, kirīṭaṁ mālā ca yasyāsti so'rjunaḥ ||15||

**...**

|| 1.7.16 || 

**tadā śucas te pramṛjāmi bhadre**

**yad brahma-bandhoḥ śira ātatāyinaḥ |**

**gāṇḍīva-muktair viśikhair upāhare**

**tvākramya yat snāsyasi dagdha-putrā ||**

**śrīdhara-svāmī (bhāvārtha-dīpikā) : **śucaḥ śokāśrūṇi | pramṛjāmi parimārjayāmi | yad yadā brahma-bandhor brāhmaṇādhamasyātatāyina iti 


    agni-do gara-daś caiva śastra-pāṇir dhanāpahaḥ | 


    kṣetra-dāra-haraś caiva ṣaḍ ete hy ātatāyinaḥ || 

iti smaraṇād atrātatāyī śastra-pāṇis tena ca putra-hantṛtvaṁ lakṣyate | gāṇḍīvād dhanuṣo muktair viśikhair bāṇair upāhare tvat-samīpam ānayāmi | yac chira ākramyāsanaṁ vidhāya | dugdha-putrā satī ||16||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **śucaḥ śokān yat yadā brahma-bandhor brāhmaṇādhamasyātatāyinaḥ śastra-pāṇeḥ | agnido garadaś caiva śastra-pāṇir dhanāpahaḥ | kṣetra-dārāpahārī ca ṣaḍ ete ātatāyina iti smaraṇāt ||16||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **śucaḥ śokān pramṛjāmy apanayāmi, yad-yadā brahma-bandhor viprādhamasya ātatāyinaḥ śastrapāṇeḥ śira upāhare tvat sannidhinim ānayāmi | agnido garadaścaiva-śastra-pāṇir dhanāpahaḥ | kṣetra-dāraharaścaiva ṣaḍete ātatāyainaḥ iti smṛteḥ | dagdha-putrā satī tvaṁ yacchira ākramya snāsyasi ||16||

**...**

|| 1.7.17 || 

**iti priyāṁ valgu-vicitra-jalpaiḥ**

**sa sāntvayitvācyuta-mitra-sūtaḥ |**

**anvādravad daṁśita ugra-dhanvā**

**kapi-dhvajo guru-putraṁ rathena ||**

**śrīdhara-svāmī (bhāvārtha-dīpikā) : valgavo** ramyā vicitrā **jalpā** bhāṣaṇāni, taiḥ | **so**’rjunaḥ | **acyuta** eva **mitraṁ sūtaś** ca yasya | **daṁśito** baddha-kavacaḥ | **ugraṁ dhanuś** cāpaṁ yasya | **kapir** hanumān **dhvaje** yasya saḥ | **guroḥ putraṁ** **rathenānvādravad** anvadhāvat ||17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : acyuta** eva **mitraṁ sūtaś** ca yasya, sa **daṁśito** baddha-kavacaḥ ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : so**'rjunaḥ, **acyuto mitraṁ** sakhā **sūtaḥ** sārathiś ca yasya saḥ | **daṁśito** baddha-kavacaḥ **kapir** hanumān **dhvaje** yasya |** anvādravat** anvadhāvat ||17||

 **...**

|| 1.7.18 || 

**tam āpatantaṁ sa vilakṣya dūrāt**

**kumāra-hodvigna-manā rathena |**

**parādravat prāṇa-parīpsur urvyāṁ**

**yāvad-gamaṁ rudra-bhayād yathā kaḥ ||**

**śrīdhara-svāmī (bhāvārtha-dīpikā) : **āpatantam ādhāvantam | sa drauṇiḥ | kumāra-hā bāla-ghātī | udvigna-manāḥ kampita-hṛdayaḥ | prāṇa-parīpsuḥ prāṇān labdhum icchur na tu kīrtim | yāvad gamaṁ yāvad gantuṁ śakyaṁ tāvad urvyāṁ parādravad apalāyata | ko brahmā mṛgo bhūtvā sutāṁ yabdhum udyataḥ san rudrasya bhayād yathā palāyate sma | arka iti pāṭhe vāmana-purāna-kathā sūcitā | tathā hi—vidyunmālī nāma kaścid rākṣaso maheśvaras tasmai rudreṇa sauvarṇaṁ vimānaṁ dattam, tato’sāv arkasya pṛṣṭhato bhrāmyan vimāna-dīptyā rātriṁ vilopitavān, tato’rkeṇa nija-tejobhir drāvayitvā tad vimānaṁ pātitam, tac chrutvā kupite rudre bhayād arkaḥ parādravat, tato rudrasya krūra-dṛṣṭyā dandahyamānaḥ patan vārāṇasyāṁ patito lolārka-nāmnā vikhyāta iti ||18||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ko brahmā mṛgo bhūtvā sūtāṁ jābhitum udyataḥ san rudrasya bhayāt yathā palāyate sma | arka iti pāṭhe vāmana-purāṇa-kathā jñeyā | tathā hi—vidyunmālī rākṣasaḥ śaivaḥ śiva-dattena saurvarṇena vimānena arkasya pṛṣṭhato bhrāmyan vimāna-dīptyā rātriṁ vilopitavān, tataḥ kupito’rko nija-tejobhir drāvayitvā tad vimānaṁ pātayan tadaivāyātasya rudrasya bhayāt tataḥ palāyamānaḥ patan vārāṇasyāṁ lolārko babhūveti ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **āpatantam ādhāvantaṁ sa drauṇir vilakṣya dṛṣṭvā udvignamanaḥ kampitahṛt, prāṇa-parīpsuḥ prāṇan eva na tu kīrtim āptum icchuḥ, yāvadgamaṁ yāvadgantuṁ śakyaṁ tāvadurvyāṁ parādravad apalāyata, yathārka iti—śaivena śivadatta-svarṇa-vimānena vidyunmālinā rākṣasena sva-paścād-bhramatā rātriṁ vilopitāṁ vīkṣya kruddho'rkas tad-vimānaṁ svatejobhir dravībhāvaṁ prāpya nyapātayat | tataḥ kruddhācchivād-bhīto vidravan sa kāśyāṁ patan lolārkanāmā khyāto'bhūd iti vāmana-purāṇe prasiddham ||18||

 **...**

|| 1.7.19 || 

**yadāśaraṇam ātmānam aikṣata śrānta-vājinam |**

**astraṁ brahma-śiro mene ātma-trāṇaṁ dvijātmajaḥ ||**

**śrīdhara-svāmī (bhāvārtha-dīpikā) : **aśaraṇaṁ rakṣa-rahitam | nanu palāyanam eva rakṣakam asti, na, tasyāpi kuṇṭhitatvād ity āha | śrāntā vājino yasya tam | brahma-śiro’straṁ brahmāstram | dvijātmaja ity adīrgha-darśitām āha ||19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **aśaraṇaṁ rakṣaka-rahitam ātma-trāṇam ātma-rakṣopāyam, dvijātmaja ity adīrgha-darśitvaṁ sūcitam ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yad ātmānam aśaraṇaṁ rakṣaka-śūnyam aikṣata, nanu palāyanaṁ rakṣakamastu? tatrāha—śrānteti | tadā brahma-śiro'straṁ brahmāstram ātmatrāṇaṁ mene | dvijātmaja ity adīrghadarśīty arthaḥ ||19||

 **...**

|| 1.7.20 || 

**athopaspṛśya salilaṁ sandadhe tat samāhitaḥ |**

**ajānann api saṁhāraṁ prāṇa-kṛcchra upasthite ||**

**śrīdhara-svāmī (bhāvārtha-dīpikā) : **tad brahmāstram | samāhitaḥ kṛta-dhyānaḥ | upasaṁhāram ajānato’pi saṁdhane hetuḥ—prāṇa-kṛcchra iti ||20||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **samāhitaḥ kṛtadhyānaḥ ||20-21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **salilam upaspṛśya ācamya samāhitaḥ kṛta-dhyānaḥ ||20||

 **...**

|| 1.7.21 || 

**tataḥ prāduṣkṛtaṁ tejaḥ pracaṇḍaṁ sarvato diśam |**

**prāṇāpadam abhiprekṣya viṣṇuṁ jiṣṇur uvāca ha ||**

**śrīdhara-svāmī (bhāvārtha-dīpikā) : **tato’strāt sarvato diśaṁ prāduṣkṛtaṁ tejo’ bhiprekṣya tataḥ prāṇāpadaṁ cābhiprekṣya ||21||

———————————————————————————————————————

**jīva-gosvāmī (krama-sandarbhaḥ) : **sarvato-diśam iti saravata ity asya yoge dvitīyā, diśam iti jātyaikatvam, diśāṁ sarvatrety arthaḥ | sārva-vibhaktikas tasiḥ, sarvāṁ diśam ity arthaḥ ||21||

———————————————————————————————————————

**viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **jiṣṇur arjunaḥ ||21||

 **...**

|| 1.7.22 || 

**arjuna uvāca—**

**kṛṣṇa kṛṣṇa mahā-bāho bhaktānām abhayaṅkara |**

**tvam eko dahyamānānām apavargo’si saṁsṛteḥ ||**

**śrīdhara-svāmī (bhāvārtha-dīpikā) : **prastutaṁ vijñāpayituṁ prathamaṁ stauti —kṛṣṇeti caturbhiḥ | saṁsṛter hetor dahyamānānāṁ tasyām apavargo’pavarjayitā | nāśaka ity arthaḥ ||22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **apavargo mokṣa-rūpo’si tenāsmākaṁ saṁsṛter mokṣam api dāsyasi, kim utāsmād agnes trāṇa-mātram iti bhāvaḥ ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **saṁsṛter hetor dehyamānānāṁ prāṇinām apavargo'si | tathā cāsmād astrāgnes trāṇaṁ tava kiyad iti bhāvaḥ ||22||

 **...**

|| 1.7.23 || 

**tvam ādyaḥ puruṣaḥ sākṣād īśvaraḥ prakṛteḥ paraḥ |**

**māyāṁ vyudasya cic-chaktyā kaivalye sthita ātmani ||**

**śrīdhara-svāmī (bhāvārtha-dīpikā) : **yatas tvam īśvaraḥ sākṣāt | kutaḥ ? yataḥ prakṛteḥ paraḥ puruṣaḥ | tat kutaḥ ? yata ādyaḥ kāraṇam | kāraṇatve’py avikāritām āha | māyāṁ vyudasyābhibhūya kaivalya-rūpe ātmany eva sthita iti ||23||

———————————————————————————————————————

**jīva-gosvāmī (krama-sandarbhaḥ) : **māyā-hetukāyāḥ saṁsṛter nāśakatvena māyāto vilakṣaṇāṁ śaktiṁ darśayati—tvam iti | tvaṁ sākṣāt puruṣo bhagavān | tathā ya īśvaro’ntaryāmy-ākhyaḥ puruṣaḥ, so’pi tvam eva | tad evam ubhayasminn api prakāśe prakṛteḥ paras tad-asaṅgī |

nanu kathaṁ kevalānubhavānandasyāpi tad-anubhavitvaṁ, yato bhagavattvam api lakṣyate ? kathaṁ ceśvaratvāt prakṛty-adhiṣṭhātṛtve’pi tad-asaṅgitvam ? tatrāha—**māyāṁ vyudasya** iti | avyabhicāriṇyā svarūpa-śaktyā tām ābhāsa-śaktiṁ dūre vidhāya tathaiva svarūpa-śaktyā kaivalye—-


    parāvarāṇāṁ parama āste kaivalya-sañjñitaḥ |


    kevalānubhavānanda-sandoho nirupādhikaḥ || [bhā.pu. 11.9.18]

ity ekādaśokta-rītyā kaivalyākhye kevalānubhavānande ātmani sva-svarūpe sthitaḥ anubhūta-svarūpa-sukha ity arthaḥ | tad uktaṁ ṣaṣṭhe devair api—svayam upalabdha-nija-sukhānubhavo bhavān [bhā.pu. 6.9.33] iti | sandoha-śabdena caikādaśe vaicitrī darśitā, sā ca śakti-vaicitryād eva bhavatīti | ata evam asty eva svarūpa-śaktiḥ | 

**prakṛtir** nāmātra māyāyās traiguṇyam | evam eva śakti-traya-vivṛtiḥ svāmibhir eva darśitā | tathā hi śrī-devahūti-vākye—


    paraṁ pradhānaṁ puruṣaṁ mahāntaṁ


    kālaṁ kaviṁ tri-vṛtaṁ loka-pālam |


    ātmānubhūtyānugata-prapañcaṁ


    svacchanda-śaktiṁ kapilaṁ prapadye || [bhā.pu. 3.24.33] ity atra |

paraṁ parameśvaram | tatra hetuḥ—svacchandāḥ śaktayo yasya | tā evāha—pradhānaṁ prakṛti-rūpam, puruṣaṁ tad-adhiṣṭhātāram, mahāntaṁ mahat-tattva-svarūpam, kālaṁ teṣāṁ kṣobhakam, trivṛtam ahaṅkāra-bhūtam, lokātmakaṁ tat-pālātmakaṁ ca | tad evaṁ māyayā pradhānādi-rūpatām uktvā cic-chaktyā niṣprapañcatām āha—ātmānubhūtyā cic-chaktyānugataḥ svasmin līnaḥ prapañco yasya tam | kaviṁ sarvajñaṁ pradhānādy-āvirbhāva-sākṣiṇam ity arthaḥ iti[^65] | 

tatra puruṣasyāpi māyāntaḥ-pātitvaṁ tad-adhiṣṭhātṛtayopacaryata eva | vastutas tasya tu tasyāḥ paratvam | tathā śrī-kapila-deva-vākye—


    anādir ātmā puruṣo nirguṇaḥ prakṛteḥ paraḥ |


    pratyag-dhāmā svayaṁ-jyotir viśvaṁ yena samanvitam || [bhā.pu. 3.26.3] iti |

tri-śakti-nirūpaṇe viśeṣa-jijñāsā cet śrī-bhagavat-sandarbho dṛśyaḥ | 

athavā tvam ādya ity-ādi mūla-padyam evam avatāryam—śrī-vaikuṇṭhe māyaṁ niṣedhann api sākṣāt tām evāha—tvam ādya iti | kaivalye mokṣākhye śrī-vaikuṇṭha-lakṣaṇe ātmani svāṁśa eva sthitaḥ | kiṁ kṛtvā ? tatrāti-virājamānayā cic-chaktyā māyāṁ dūre sthitām api tiraskṛtyaiva | mataṁ caitammāyādikaṁ niṣedhatā śrī-śukadevena |


    pravartate yatra rajas tamas tayoḥ 


    sattvaṁ ca miśraṁ na ca kāla-vikramaḥ |


    na yatra māyā kim utāpare harer 


    anuvratā yatra surāsurārcitāḥ || [bhā.pu. 2.9.10] iti |

moksaṁ paraṁ padaṁ liṅgam amṛtaṁ viṣṇu-mandiram | iti pādmottara-khaṇḍe vaikuṇṭha-paryāya-śabdāḥ ||23|| [bhagavat-sandarbhaḥ 19] 

———————————————————————————————————————

**viśvanātha-cakravartī (sārārtha-darśiṇī) : **nanu tvan-mātuleyo’haṁ tvat-sama eva maivaṁ vādīr ity āha tvam iti | nanu tvaṁ prakṛteḥ para iti kiṁ prakṛti-śabdenāvidyāṁ māyāṁ vā śrūṣe tatrāha— tvam iti | cic-chaktyā svarūpa-bhūtayā śaktyā subhagayā paṭṭa-mahiṣy eva māyāṁ vidyāvidyeti vṛtti-dvayavatīṁ durbhagām iva sva-śaktitvāt prāptāṁ vyudasya dūrīkṛtya tayā śaktyā sahita eva tvam ātmani sva-cinmaya-svarūpe sthitaḥ | 

nanu cic-chaktyety asyāḥ kāraṇatvena matto bhinnatayā sthitatvaṁ kathaṁ mamātmani sthitatvam ity ata āha—kaivalya iti | kevalasya bhāvaḥ kaivalyam | asmin iti tayā sahitatve’pi tava kaivalyam eva tasyāḥ svarūpa-śaktitvāt tasmiṁś ca sati tvam ātmani sthito vastuta eveti bhāvaḥ | ataḥ svarūpa-bhūtā cic-chaktiḥ sā tvattaḥ sadā abhinnaiva tvad-dehendriya-parikarādi-rūpeṇa tiṣṭhati parāsya śaktir bahudhaiva śrūyate svābhāvikī jñāna-bala-kriyāca [śvet.u. 6.8] iti śruteḥ | māyā chāyaiva tvat-svarūpatvāt jñānājñāna-guṇa-maya-jagad-rūpeṇa vartata iti tvatto bheda eva tasyā māyāyās tvac-chaktitvāt kvacid abhedo’pīti bhinnābhinna-rūpā sā śaktir ity arthaḥ | māyaiva śaktir ekā nānyeti mataṁ parāstam eva ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu katham apavargado'haṁ? tatrāha—tvam iti | ādyo'nādiḥ sākṣād īśvaraḥ svata-ḥsiddha-ṣaḍaiśvaryaḥ svayaṁ bhagavānity arthaḥ | prakṛter māyāyāḥ parastayāspṛṣṭaḥ | nanu kathantasyāḥ paro'haṁ? tatrāha—cicchaktyā parāsya śaktiḥ [śve.u. 6.8] iti śrutayā māyāṁ vyudasya nirasyeti | kaivalye iti svārthe ṣyañ | viśuddhe ātmani svasvarūpe sthita iti tasyāḥ parastvam, ato'pavargada ity arthaḥ ||23||

 **...**

|| 1.7.24 || 

**sa eva jīva-lokasya māyā-mohita-cetasaḥ |**

**vidhatse svena vīryeṇa śreyo dharmādi-lakṣaṇam ||**

**śrīdhara-svāmī (bhāvārtha-dīpikā) : **tri-varga-dātāpi tvam evety āha—sa iti | yas tvaṁ māyām abhibhūya sthitaḥ sa eva māyām abhibhūtasya janasya dharmādi-phalam upāsitaḥ sanvidhatse | vīryeṇa prabhāveṇa ||24||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sa eva kaivalye sthita eva ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **trivargado'pi tvam ity āha—sa eva māyāṁ vyudasya viśuddhe svātmani sthita eva māyā-bhibhūtasya jīva-lokasyāśritaḥ san sva-vīryeṇa nija-prabhāvena dharmādi vidhatse ||24||

 **...**

|| 1.7.25 || 

**tathāyaṁ cāvatāras te bhuvo bhāra-jihīrṣayā |**

**svānāṁ cānanya-bhāvānām anudhyānāya cāsakṛt ||**

**śrīdhara-svāmī (bhāvārtha-dīpikā) : **tathā cānenāvatāreṇa tava sādhu-pakṣa-pāto lakṣyata ity āha—tatheti | kiṁ bhū-bhara-haraṇaṁ mad-icchā-mātreṇa na bhavati ? tatrāha—svānāṁ jñātīnam anudhyānāya ca | tathānanya-bhāvānām ekānta-bhaktānāṁ ca ||25||

———————————————————————————————————————

**jīva-gosvāmī (krama-sandarbhaḥ) : **yathānye puruṣādayo’vatārās tathāyam avatāraḥ sākṣād-bhagavataḥ śrī-kṛṣṇākhyasya tavaiva prākaṭyam, parama-bhaktāyā bhuvo bhāra-jihīrṣayā jāto’py anyeṣāṁ svānāṁ bhaktānām asakṛc ca muhur anudhyānāya nija-bhajana-saukhyāya bhavati ||25|| [bhagavat-sandarbha 49]

———————————————————————————————————————

**viśvanātha-cakravartī (sārārtha-darśiṇī) : **tathā tenaiva prakāreṇa tava vyudasta-māyaḥ sva-cin-maya-svarūpeṇa ayam avatāraḥ prāpañcika-loke prākaṭyam ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tathā tenaiva prakāreṇa vyudastamāyena kevalena svarūpeṇa tavāyam avatāraḥ | svānāṁ jñātīnāṁ pārṣadānāmananya-bhāvānaṁ keṣāñcit sādhakānāñ cānudhyānāya, bhū-bhārāpahāras tu saṅkalpenaiva syād iti bhāvaḥ ||25||

 **...**

|| 1.7.26 || 

**kim idaṁ svit kuto veti deva-deva na vedmy aham |**

**sarvato mukham āyāti tejaḥ parama-dāruṇam ||**

**śrīdhara-svāmī (bhāvārtha-dīpikā) : **evaṁ stutvā prastutaṁ vijñāpayati—kim iti | kim ātmakam idaṁ kuto vā āyātīti | svid vitarke ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **evaṁ stutvā prastutaṁ vijñāpayati kim idam iti ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evaṁ stutvā prastutaṁ nivedayati—kim idam iti | svidvitarke, kutovāyāti ||26||

 **...**

**|| 1.7.27 || **

**śrī-bhagavān uvāca—**

**vetthedaṁ droṇa-putrasya brāhmam astraṁ pradarśitam |**

**naivāsau veda saṁhāraṁ prāṇa-bādha upasthite ||**

**śrīdhara-svāmī (bhāvārtha-dīpikā) : droṇa-putrasya brāhmam astram** | tena ca **prāṇa-bādhe** prāpte **pradarśitaṁ** kevalam, na tat-prayoge kuśala ity arthaḥ, yato’**sāv** upa**saṁhāraṁ na veda** | etac ca tvaṁ tu **vettha** jānāsi ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : pradarśitam** iti | dṛṣṭvaiva kiṁ na paricinoṣi ? kiṁ māṁ pṛcchasi ? iti bhāvaḥ | **saṁhāram** asyopasaṁhāraṁ **na veda** | tarhi katham etat prayuktavān ? ity ata āha—**prāṇa-bādha** iti ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) **: **upasaṁhāraṁ** cen **na veda**, tat kathaṁ prayuktavān? tatrāha—**prāṇa-** iti ||27||

 **...**

|| 1.7.28 || 

**na hy asyānyatamaṁ kiñcid astraṁ pratyavakarśanam |**

**jahy astra-teja unnaddham astra-jño hy astra-tejasā ||**

**śrīdhara-svāmī (bhāvārtha-dīpikā) : **pratyavakarśanaṁ kṛśatva-karam, nivartakam ity arthaḥ | atas tad astra-teja unnaddham utkaṭaṁ brahmāstra-tejasaiva jahi ghātaya | tvat-prayuktaṁ cāstraṁ tad upasaṁhṛtya svayam upaśāmyet | yatas tvam astra-jño’si ||28||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tarhi vāruṇāstrādinā vahnim upaśamānīti cet tatrāha—na hy asyeti | pratyavakarśanaṁ nivartakam | tasmāt tvam astra-tejasā sva-prayukta-brahmāstra-tejasaiva brahmāstra-tejo jahi yato astrajño’si ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tarhi vāruṇāstreṇa vahnim etam upaśamayeyaṁ? tatrāha—na hīti | anyatamam āgneyādi, praty avakaryaṇaṁ nivartakaṁ, tasmād astra-tejasā brahmāstreṇaivennaddhaṁ vṛddhaṁ brahmāstratejo jahi nāśaya | tvad astraṁ tad upasaṁhṛtya svayaṁ śāmyet, hi yatas tvam astrajño'si ||28||

 **...**

|| 1.7.29 || 

**sūta uvāca—**

**śrutvā bhagavatā proktaṁ phālgunaḥ para-vīra-hā |**

**spṛṣṭvāpas taṁ parikramya brāhmaṁ brāhmāstraṁ sandadhe ||**

**śrīdhara-svāmī (bhāvārtha-dīpikā) : **pare śatravas ta eva vīrās tān hantīti tathā-vidhaḥ phālguno’rjuno’paḥ spṛṣṭvācamya taṁ śrī-kṛṣṇaṁ parikramya pradakṣiṇī-kṛtya | brāmāya brahmāstraṁ nivartayitum ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **taṁ śrī-kṛṣṇaṁ brāhmāya brahmāstraṁ nivartayitum ||29||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **apaḥ spṛṣṭvācamya, taṁ kṛṣṇam ||29||

 **...**

|| 1.7.30 || 

**saṁhatyānyonyam ubhayos tejasī śara-saṁvṛte |**

**āvṛtya rodasī khaṁ ca vavṛdhāte’rka-vahnivat ||**

**śrīdhara-svāmī (bhāvārtha-dīpikā) : **tataś cobhayor brahmāstrayor tejasī śaraiḥ saṁveṣite parasparaṁ militvā vavṛdhāte avardhetām | kiṁ kṛtvā | rodasī dyāvāpṛthivyau kham antarīkṣaṁ cāvṛtya | yathā pralaye saṅkarṣaṇa-mukhāgnir uparisthito’rkaś ca saṁhatya vardhete tadvat ||30||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ubhayor brahmāstrayor tejasī śaraiḥ saṁvṛte saṁveṣite parasparaṁ militvā vavṛdhāte rodasī dyāvāpṛthivyau yathā pralaye saṅkarṣaṇa-mukhāgnir uparisthito’rkaś ca tāv iva ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ubhayor brahmāstrayos tejasī anyonyaṁ saṁhatya militvā vavṛdhāte kīdṛśe? śaraiḥ saṁvṛte veṣṭite | kiṁ kṛtvety āha—rodasī dyāvābhūmī khañ cākāśam āvṛtya pūrayitvā, yathā pralaye pātālād utthitaḥ saṅkarṣaṇa-mukhāgni-rupari sthito'rkaś ca mithaḥ saṁhatya vardhate tadvat ||30||

 **...**

|| 1.7.31 || 

**dṛṣṭvāstra-tejas tu tayos trīl lokān pradahan mahat |**

**dahyamānāḥ prajāḥ sarvāḥ sāṁvartakam amaṁsata ||**

**śrīdhara-svāmī (bhāvārtha-dīpikā) : **tayor drauṇi-phālgunayoḥ | tena dahyamānāḥ sāṁvartakaṁ pralayāgnim amaṇsata menire ||31||

———————————————————————————————————————

**jīva-gosvāmī (krama-sandarbhaḥ) : **dṛṣṭveti | pradahad-dagdhum ārabhamāṇam | dahyamānā dagdhum ārabhyamāṇāḥ | vartamāna-sāmīpye vartamānavad vā [pā. 3.3.131] iti pāṇini-smṛteḥ ||31||

———————————————————————————————————————

**viśvanātha-cakravartī (sārārtha-darśiṇī) : **tayor drauṇy-arjunayoḥ | sāṁvartakaṁ pralayāgnim ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ubhayor drauṇi-phālgunayoḥ sāṁvartakaṁ pralayāgniṁ saṁvartaḥ pralayaḥ kalpaḥ ity amaraḥ ||31||

 **...**

|| 1.7.32 || 

**prajopadravam ālakṣya loka-vyatikaraṁ ca tam |**

**mataṁ ca vāsudevasya sañjahārārjuno dvayam ||**

**śrīdhara-svāmī (bhāvārtha-dīpikā) : **lokānāṁ vyatikaraṁ vyatyayaṁ nāśam ity arthaḥ | vāsudevasya mataṁ cālakṣya brahmāstra-dvayam upasaṁhṛtavān ||32||

———————————————————————————————————————

**jīva-gosvāmī (krama-sandarbhaḥ) : **mataṁ ceti | prathamaṁ śrī-bhagavatāstra-pratighātana-mātraṁ samādiṣṭam, na tu saṁharaṇam | tac ca nūnaṁ parāstraṁ na saṁhartuṁ śakyam iti sva-śastreṇaikyaṁ vidhāya saṁharaṇābhiprāyeṇa | tat tu tad-ājñā-mātreṇa kṛtvāpi paścāt pratyuta tābhyāṁ vṛddhābhyām upadrave sati sthagitāyamānam arjunaṁ prati saṁhāro’numata iti bhāvaḥ ||32||

———————————————————————————————————————

**viśvanātha-cakravartī (sārārtha-darśiṇī) : **lokānāṁ bhūr ādīnāṁ vyatikaraṁ nāśam ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **lokānāṁ vyatikaraṁ nāśam ||32||

 **...**

|| 1.7.33 || 

**tata āsādya tarasā dāruṇaṁ gautamī-sutam |**

**babandhāmarṣa-tāmrākṣaḥ paśuṁ raśanayā yathā ||**

**śrīdhara-svāmī (bhāvārtha-dīpikā) : **gautama-vamśa-jā gautamī kṛpī tasyāḥ sutam | amarṣeṇa kopena tāmre akṣiṇī yasya saḥ | niṣkṛpatve dṛṣṭāntaḥ—paśuṁ yatheti | tasya bandhanaṁ dharma ity atra dṛṣṭāntaḥ—yathā yājñikaḥ paśum iti | raśanayā rajjvā ||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **gautama-vamśa-jā gautamī kṛpī tasyāḥ sutam ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **gotama-vaṁśodbhavā gautamī kṛpī tasyāḥ sutam aśvatthāmānaṁ, tad-bandhanasya dharmatve dṛṣṭāntaḥ—yājñiko yathā yajñiyaṁ paśuṁ rasanayā vadhnāti tadvat ||33||

 **...**

|| 1.7.34 || 

**śibirāya ninīṣantaṁ rajjvā baddhvā ripuṁ balāt |**

**prāhārjunaṁ prakupito bhagavān ambujekṣaṇaḥ ||**

**śrīdhara-svāmī (bhāvārtha-dīpikā) : **śoka-roṣādi-yuktasyāpy arjunasya dharma-niṣṭhākhyāpanāya śrī-kṛṣṇa-vākyam | tad āha ṣaḍbhiḥ | śibirāya rāja-niveśāya netum icchantam | prakupita iveti ||34||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **śoka-roṣādi-yuktasyāpy arjunasya loke dharma-niṣṭhā-khyāpanāya prakarṣeṇāha pañca-ślokīm aruṇekṣaṇa ity anuktvā ambujekṣaṇa ity ukte bahir eva prakupita iti gamyate ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **śoka-roṣādi-yuktasyāpy arjunasya dharmiṣṭhatā-khyātaye bhagavad-vacanaṁ tad āha—śivirāyety ādibhiḥ | śivirāya rājaniveśāya prakupitaḥ prakāśita-kopa-mudraḥ | aroṣaṇo hy asau devaḥ iti nārāyaṇīyāt [śānti.parva. 336.19] etad-vyañjayanti—ambujekṣaṇa iti ||34||

 **...**

|| 1.7.35 || 

**mainaṁ pārthārhasi trātuṁ brahma-bandhum imaṁ jahi |**

**yo’sāv anāgasaḥ suptān avadhīn niśi bālakān ||**

**śrīdhara-svāmī (bhāvārtha-dīpikā) : **yathā jīvasya janmādi māyā evam īśvarasyāpi janmādi māyety āha—evam iti | akartuḥ karmāṇi | ajanasya janmāni | hṛt-pater antaryāmiṇaḥ ||35||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **brahma-bandhuṁ viprādhamam | anāgaso'naparādhāt ||35||

 **...**

|| 1.7.36 || 

**mattaṁ pramattam unmattaṁ suptaṁ bālaṁ striyaṁ jaḍam |**

**prapannaṁ virathaṁ bhītaṁ na ripuṁ hanti dharma-vit ||**

**śrīdhara-svāmī (bhāvārtha-dīpikā) : **ripor api suptasya bālasya ca vadho na dharma ity anyārthair darśayati—mattam iti | mattaṁ madyādinā | pramattam anavahitam | unmattaṁ graha-vātādinā | jaḍam anudyamam | prapannaṁ śaraṇāgatam | virathaṁ bhagna-ratham ||36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **mattaṁ madyādinā | pramattam anavahitam | unmattaṁ graha-vātādinā ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **matta-māsavena, pramattam anavadhānam, unmattaṁ graha-vātādinā vikṣiptaṁ, jaḍam udyama-śūnyaṁ, prapannaṁ śaraṇāgataṁ, virathaṁ bhagnaratham ||36||

 **...**

|| 1.7.37 || 

**sva-prāṇān yaḥ para-prāṇaiḥ prapuṣṇāty aghṛṇaḥ khalaḥ |**

**tad-vadhas tasya hi śreyo yad-doṣād yāty adhaḥ pumān ||**

**śrīdhara-svāmī (bhāvārtha-dīpikā) : **tad-vadho daṇḍa-rūpas tasyaiva śreyaḥ puruṣārthaḥ | yad yato daṇḍa-prāyaścitta-rahitād doṣāt sa pumān adho yātīti | tathā ca smaranti—


    rājabhir dhṛta-daṇḍas tu kṛtvā pāpāni mānavāḥ | 


    vidhūta-kalmaṣā yānti svargaṁ sukṛtino yathā || iti ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : tad**-vadho daṇḍa-rūpas tasyaiva śreyaḥ | tathā ca smaranti—


    rājabhir dhṛta-daṇḍas tu kṛtvā pāpāni mānavāḥ | 


    vidhūta-kalmaṣā yānti svargaṁ sukṛtino yathā || iti |

anyathā yad yato doṣāt ||37||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **aghṛṇo nirdayaḥ tasya vadhastasya śreyaḥ prāyaś citta-rūpatvāt | rājabhir dhṛta daṇḍās tu kṛtvā pāpāni mānavāḥ! vidhūta-kalmaṣā yānti svargaṁ sukṛtino yathā iti smaraṇāt | yato'kṛta-prāyaścitāndoṣāt pumānadho yāti ||37||

 **...**

|| 1.7.38 || 

**pratiśrutaṁ ca bhavatā pāñcālyai śṛṇvato mama |**

**āhariṣye śiras tasya yas te mānini putra-hā ||**

**tad asau vadhyatāṁ pāpa ātatāyy ātma-bandhu-hā |**

**bhartuś ca vipriyaṁ vīra kṛtavān kula-pāṁsanaḥ ||**

na katame_na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pratiśrutaṁ pratijñātam ||38||

bhartur duryodhanasya ||39||

 **...**

|| 1.7.40 || 

**sūta uvāca—**

**evaṁ parīkṣatā dharmaṁ pārthaḥ kṛṣṇena coditaḥ |**

**naicchad dhantuṁ guru-sutaṁ yadyapy ātma-hanaṁ mahān ||**

**śrīdhara-svāmī (bhāvārtha-dīpikā) : **yady api coditas tathāpi hantuṁ naicchat | ātma-hanaṁ putra-hantāram api | yato mahān ||40 ||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **dharmaṁ parīkṣamāṇena yadyapi coditaḥ tathāpi hantuṁ naicchat | ātma-hanaṁ putra-hantāram api | yato mahān kṛṣṇasya svabhāvābhijñaḥ | tasya cāyaṁ svabhāvaḥ svayaṁ sarvajño’pi dharmādi-niṣṭhā-khyāpanāya tadvato bhaktān parīkṣata iti tatra mainaṁ pārthārhasi trātuṁ [bhā.pu. 1.7.35] ity-ādinā vīra-raudra-rasaṁ pradarśya dharmavantam arjunaṁ yathā parīkṣate sma tathā bhartuḥ śuśrūṣaṇaṁ strīṇāṁ paro dharma [bhā.pu. 10.29.24] ity-ādinā bhavatīnāṁ viyogo me nahi sarvātmanā kvacit [bhā.pu. 10.47.29] ity-ādinā, ahaṁ hi sarva-bhūtānām ādir anto’ntaraṁ bahir [bhā.pu. 10.82.45] ity-ādinā ca karma-jñāna-yogau pradarśya premavatīr gopīḥ | 

varaṁ ca yat kañcana mānavendra vṛṇīṣva [bhā.pu. 4.20.16] ity-ādinā varaṁ vṛṇīṣva bhadraṁ te kāma-puro’smy aham ity-ādinā ca bhaugeśvarādīn pradarśya bhaktimataḥ pṛthu-grahalādādīn dīyamānaṁ na gṛhṇantīty ādinā anyān api bhaktān poarikṣāṁ cakāraiveti tadīya-siddha-bhaktā api tathā parīkṣante | tathā hi śuka evaṁ ṣaṣṭha-skandhe pāpa-nistārārthaḥ pṛṣṭaḥ prāyaścitta-mātram uktvā parīkṣitaḥ siddhāntābhijñatāṁ navame śrī-kṛṣṇa-līlāṁ saṅkṣepeṇoktvā līlautsukyaṁ dvādaśe brahma-jñānam upakṣipya bhakti-niṣṭhāṁ parīkṣāṁ cakre iti | na tatra tatra spaṣṭe’rthe tātparyam ||40||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ātmahanaṁ putra-hastāram api, yato mahān viprasya deha-daṇḍa-niṣedhādayaṁ māṁ parīkṣata eveti bhagavan-matābhijña ity arthaḥ ||40||

 **...**

|| 1.7.41 || 

**athopetya sva-śibiraṁ govinda-priya-sārathiḥ |**

**nyavedayat taṁ priyāyai śocantyā ātma-jān hatān ||**

**śrīdhara-svāmī (bhāvārtha-dīpikā) : **govindaḥ priyaḥ sārathir yasya saḥ | ātmajān śocantyai ||41||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nyavedayat ayaṁ te putra-hantā ānīta ity uktavān ||41||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nyavedayadānīto 'yaṁ tvat-putra-hantety uktavān ||41||

 **...**

|| 1.7.42 || 

**tathāhṛtaṁ paśuvat pāśa-baddham**

**avāṅ-mukhaṁ karma-jugupsitena |**

**nirīkṣya kṛṣṇāpakṛtaṁ guroḥ sutaṁ**

**vāma-svabhāvā kṛpayā nanāma ca ||**

**śrīdhara-svāmī (bhāvārtha-dīpikā) : **tathā paribhāvenāhṛtam ānītam | karmaṇo jugupsitena doṣeṇāvāṅ-mukham adho-vadanam | apakṛtam apakāriṇam | kṛpayā nirīkṣya | vāmaḥ śobhanaḥ svabhāvo yasyaḥ sā ||42||

———————————————————————————————————————

**jīva-gosvāmī (krama-sandarbhaḥ) : **tathāhṛtam iti yugmakam | apakṛtam iti kvib-antam ||42||

———————————————————————————————————————

**viśvanātha-cakravartī (sārārtha-darśiṇī) : **tathā tena prakāreṇa āhṛtam ānītam | karma-jugupsitena karmaṇo jugupsayā apakṛtam iti kvib-antam apakāriṇam | kṛpayā nirīkṣya | vāmaḥ śobhanaḥ | nanāma ca ||42||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **apakṛtam apakāriṇam api kṛpayā nirīkṣya vāma-svabhāvā manojña-līlā kṛṣṇā draupadī nanāma ca ||42||

 **...**

|| 1.7.43 || 

**uvāca cāsahanty asya bandhanānayanaṁ satī |**

**mucyatāṁ mucyatām eṣa brāhmaṇo nitarāṁ guruḥ ||**

**śrīdhara-svāmī (bhāvārtha-dīpikā) : **nanāma covāca ceti ca-kārābhyāṁ sambhramaḥ sūcitaḥ | bandhanenānayanam asahamānā ||43||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **uvāca ceti ca-kārābhyāṁ sambhramaḥ sūcitaḥ | satī tad-bandhanāsahatvād iyaṁ bhagavatā dhārmikatve parikṣitād arjunād api sādhutvavatīty arthaḥ ||43||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanāma covāca ceti cābhyāṁ sambhramaḥ sūcyate | satī tad-bandhanāsahanād arjunād api śobhanety arthaḥ ||43||

 **...**

|| 1.7.44-45 || 

**sa-rahasyo dhanur vedaḥ sa-visargopasaṁyamaḥ |**

**astra-grāmaś ca bhavatā śikṣito yad-anugrahāt ||**

**sa eṣa bhagavān droṇaḥ prajā-rūpeṇa vartate |**

**tasyātmano’rdhaṁ patny āste nānvagād vīrasūḥ kṛpī ||**

**śrīdhara-svāmī (bhāvārtha-dīpikā) : **sa-rahasyo gopya-mantra-sahitaḥ | visargo’stra-prayogaḥ upasaṁyama upasaṁhāraḥ tābhyāṁ sahito’stra-samūhaś ca ||44||

kīṁ ca tasya droṇasyātmā dehas tasyārdhaṁ kṛpy āste | arhadtve hetuḥ—patnī | ardho vā eṣa ātmano yat-patnī iti śruteḥ | jāyāpaty agnim ādadhīyatā iti śruter ubhayor ekākāratvāvagamāc ca | nanu bhartari mṛte sā kathaṁ jīvati tatrāḥa—nānvagād bhartāram | yato vīra-sūḥ putravatī ||45||

———————————————————————————————————————

**jīva-gosvāmī (krama-sandarbhaḥ) : **sa-rahasyam iti yugmakam ||44-45||

———————————————————————————————————————

**viśvanātha-cakravartī (sārārtha-darśiṇī) : **sa-rahasyo gopya-mantra-sahitaḥ | visargopasaṁhārābhyāṁ sahita iti yadi brahmāstrasya visargopasamñamāv etat pituḥ sakāśān nājñāsyas tadā katham imaṁ vadhvā tvam āneṣyaity akṛtajñatā dhvanitā ||44||

prajā-rūpeṇa ātmā vai jāyate putraḥ iti nyāyena ātmano dehasyārdhaṁ kṛpī patnī ardho vā eṣa ātmano yat-patnī iti śruteḥ | ata eva bhartāraṁ nānvagāt yato vīra-sūḥ ||45||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sarahasyo gopya-mantra-sahitaḥ | visargeṇopasaṁyamenopasaṁhāreṇa ca sahitaḥ ||44|| \
 \
prajā-rūpeṇeti—ātmā vai jāyate putraḥ ity ukteḥ | ātmanano dehasyārddhaṁ patnī kṛpī āste vartate | arddho vā eṣa ātmano yat-patnī iti śruteḥ | bhartāraṁ nānvagāt, yato vīrasūḥ ||45||

 **...**

|| 1.7.46 || 

**tad dharmajña mahā-bhāga bhavadbhir gauravaṁ kulam |**

**vṛjinaṁ nārhati prāptuṁ pūjyaṁ vandyam abhīkṣṇaśaḥ ||**

**śrīdhara-svāmī (bhāvārtha-dīpikā) : **tat tasmāt gauravaṁ guroḥ kulaṁ bhavadbhiḥ kartṛbhir vṛjinaṁ duḥkhaṁ prāptuṁ nārhati | kiṁ tu pūjyaṁ vandyaṁ ca ||46||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **gauravaṁ guroḥ sambandhi kulaṁ kartṛ | bhavadbhiḥ karaṇair vṛjinaṁ duḥkhaṁ prāptuṁ nārhati | yataḥ pūjyam iti ||46||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **gauravaṁ guroḥ sambandhi kulaṁ kartṛ, bhavadbhir hetubhiḥ vṛjinaṁ duḥkhaṁ prāptuṁ nārhati, yataḥ pūjyam iti | yasmāt kṛtsno dhanur vedaḥ prāptas tūdbhatasya tat-putrasya paribhavāttarākṛtajñatā bhāvinīti bhāvaḥ ||46||

 **...**

|| 1.7.47 || 

**mā rodīd asya jananī gautamī pati-devatā |**

**yathāhaṁ mṛta-vatsārtā rodimy aśru-mukhī muhuḥ ||**

**śrīdhara-svāmī (bhāvārtha-dīpikā) : **mṛtavatsā mṛta-putrā ||47||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **mā rodīd mā roditu ||47||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **mārodīnn aroditu ||47||

 **...**

|| 1.7.48 || 

**yaiḥ kopitaṁ brahma-kulaṁ rājanyair ajitātmabhiḥ |**

**tat kulaṁ pradahaty āśu sānubandhaṁ śucārpitam ||**

**śrīdhara-svāmī (bhāvārtha-dīpikā) : **vipakṣe doṣam āha—yair iti | teṣāṁ rājanyānāṁ kulaṁ karma | kathaṁ-bhūtam ? sānubandhaṁ sa-parivāram | śucā śokenārpitaṁ vyāptaṁ ca | brahma-kulaṁ kartṛ | pradahati ||48||

———————————————————————————————————————

**jīva-gosvāmī (krama-sandarbhaḥ) : **yair iti | śucā śokenārpitaṁ ḥ svasmin prāpitaṁ vyāptam ity arthaḥ | yad vā, śucā śuk tasyām arpitaṁ nimajjitam | tayā vyāptam ity arthaḥ ||48||

———————————————————————————————————————

**viśvanātha-cakravartī (sārārtha-darśiṇī) : **sānubandhaṁ sa-parivāraṁ śucārpitaṁ śucety asya ṭāb-antatvāt śucāyām arpitaṁ śoka-vyāptaṁ tat-kulaṁ karma pradahati | brahma-kulam eva kartṛ ||48||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **brahhma-kulaṁ kartṛ, tat-kulaṁ kopayaitṛ rājanya-kulaṁ karmabhūtaṁ pradahati nāśayati | śucāyāṁ śoke'rpitaṁ śoka-vyāptaṁ sānubandhaṁ sa-parivāram ||48||

 **...**

|| 1.7.49 || 

**sūta uvāca—**

**dharmyaṁ nyāyyaṁ sa-karuṇaṁ nirvyalīkaṁ samaṁ mahat |**

**rājā dharma-suto rājñyāḥ pratyanandad vaco dvijāḥ ||**

**śrīdhara-svāmī (bhāvārtha-dīpikā) : **dharmyam ity-ādayo vacasaḥ ṣaḍ-guṇāḥ pūrva-śloka-ṣaṭke draṣṭavyāḥ | tatra dharmyaṁ dharmād anapetaṁ mucyatāṁ mucyatām iti | nyāyyaṁ nyāyād anapetaṁ sa-rahasya ity-ādi | sa-karuṇaṁ tasyātmamo’rdham iti | nirvyalīkaṁ tat dharmajñeti | samaṁ mā rodasīti | duḥkha-sāmyokteḥ | mahat yaiḥ kopitam iti niṣṭuroktyā hitopadeśāt | evaṁ-bhūtaṁ rājñyā vaco he dvijāḥ, rājā pratyanandad anumoditavān ||49||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **dharmyam ity-ādi-vacasaḥ ṣaḍ-guṇāḥ pūrva-śloka-ṣaṭkair draṣṭavyāḥ | tatra dharmyaṁ dharmād anapetaṁ mucyatāṁ mucyatām iti | nyāyyaṁ nyāyād anapetaṁ sa-rahasya ity-ādi | sa-karuṇaṁ tasyātmano’rdham iti | nirvyalīkaṁ tad-dharmajñeti | samaṁ mā rodīd iti duḥkha-sāmyokteḥ | mahat yaiḥ kopitam iti niṣṭhuroktyā hitopadeśāt ||49||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dharmyam ity ādayo vacasaḥ ṣaḍ-guṇāḥ pūrvokteṣu ṣaṭsu padyeṣu bodhyāḥ | dharmyaṁ mucyatām ity ādau, nyāyaṁ sarahasyam ity ādau, sakaruṇaṁ tasyātmano'rdham ity ādau, nirvyalīkaṁ tad-dharmajñety-ādau, samaṁ mārodīdity-ādau duḥkha-taulya-vacanāt, mahat yair ity-ādau niṣṭhuroktyā hita-śaṁsanāt ||49||

 **...**

|| 1.7.50 || 

**nakulaḥ sahadevaś ca yuyudhāno dhanañjayaḥ |**

**bhagavān devakī-putro ye cānye yāś ca yoṣitaḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **nakulādayaś ca pratyanandan | yuyudhānaḥ sātyakiḥ ||50||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nakulādayo'pi tad-vacaḥ pratyanandan, yuyudhānaḥ sātyakiḥ ||50||

 **...**

|| 1.7.51 || 

**tatrāhāmarṣito bhīmas tasya śreyān vadhaḥ smṛtaḥ |**

**na bhartur nātmanaś cārthe yo’han suptān śiśūn vṛthā ||**

**śrīdhara-svāmī (bhāvārtha-dīpikā) : **tasya tathā-vidhasya drauṇer vadha eva śreṣṭhaḥ | anyathāsya naraka-pāta-prasaṅgāt | tad āha—na bhartur | ahan jaghāna ||51||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tasya drauṇeḥ ||51||

 **...**

|| 1.7.52 || 

**niśamya bhīma-gaditaṁ draupadyāś ca catur bhujaḥ |**

**ālokya vadanaṁ sakhyur idam āha hasann iva ||**

**śrīdhara-svāmī (bhāvārtha-dīpikā) : **caturbhujokter ayaṁ bhāvaḥ—bhīmo taṁ hantuṁ pravṛtte draupadyāṁ ca sahasā tan-nivāraṇe pravṛttāyām ubhayoḥ saṁvaraṇāyāviṣkṛta-caturbhuja iti | sandihānasya sakhyur arjunasya ||52||

———————————————————————————————————————

**jīva-gosvāmī (krama-sandarbhaḥ) : **caturbhuja iti taiḥ | yad vā, mayaivobhayam āmnātam iti svādeśa-mānanāya darśitaiśvaryam iti bhāvaḥ | ṭīkāyāṁ tava ca pratijñāyām ity atra ca-śabdād bhīmādīnām icchā ceti jñeyam ||52||

———————————————————————————————————————

**viśvanātha-cakravartī (sārārtha-darśiṇī) : **caturbhuja iti bhīme taṁ hantuṁ pravṛtte draupadyāṁ ca tan-nivāraṇe pravṛttāyām ubhayor vāraṇārthaṁ bhuja-catuṣṭayaṁ prakaṭayāmāseti bhāvaḥ | hasann iveti sakhe tvad-buddher adya sūkṣmatvaṁ parīkṣiṣye ity etad vyañjakaṁ smita-mātram āviṣkurvan na tu hāsyam ity arthaḥ ||52||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **caturbhuja iti hantuṁ pravṛttaṁ bhīmaṁ tan-nivāraṇa-pravṛttāṁ kṛṣṇāṁ ca nivartamituṁ tadā caturo bhujān dadhāv iti bhāvaḥ | hasann iveti he sakhe! tvad-buddher asya saukṣmyat parīkṣyaṁ mayeti smitaṁ prakaṭayann ity arthaḥ ||52||

 **...**

|| 1.7.53 || 

**śrī-bhagavān uvāca—**

**brahma-bandhur na hantavya ātatāyī vadhārhaṇaḥ |**

**mayaivobhayam āmnātaṁ paripāhy anuśāsanam ||**

**śrīdhara-svāmī (bhāvārtha-dīpikā) : **vadhārhaṇo vadhārhaḥ | mayaiva śāstra-kṛtā brāhmaṇo na hantavyaḥ | tathā —


    ātatāyinam āyāntam api vedānta-pāragam | 


    jighāṁsīyān na tena brahma-hā bhavet || iti ca vadatā | 

tad ubhayam apy anuśāsanaṁ paripālaya ||53||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **brāhmaṇo na hantavya iti | ātatāyinam āyāntam api vedānta-pāragaḥ jighāṁsantaṁ jighāṁsīyān na doṣo manur[^66] abravīd iti ubhayam evāmnātam āmnāya-kṛtā mayaivānujñātaṁ śāsanaṁ paripālaya | tena brāhmaṇatvaṁ vartata eva ity aśvatthāmā na hantavya iti mama matam, yat tu brahma-bandhum imaṁ jahīti pūrvam uktaṁ tat tava dharma-parīkṣārtham eva tatrāpi brahma-bandhum imaṁ mā jahi trātum arhasi | tathā virathaṁ bhītaṁ ripuṁ dharma-vin na hantīti tathā tad-vadhas tasya hi śreya iti na tu vadha-kartur iti tathā tad asau vadhyatāṁ bandhana-viṣayībhūtaḥ kriyatām iti tatra vāstavo’rtho’pi mayārpita iti ||53||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **brāhmaṇo na hantavyaḥ, ātatāyinamāyāntam api vedānta-pāragam | jighāṁ santaṁ jighāṁsīyān na doṣo manur abravīt iti śruti-smṛti-vapuṣā mayaivobhayamāmnātam uktaṁ, tad anuśāsanam ajñāṁ pāhi pālaya ||53||

 **...**

|| 1.7.54 || 

**kuru pratiśrutaṁ satyaṁ yat tat sāntvayatā priyām |**

**priyaṁ ca bhīmasenasya pāñcālyā mahyam eva ca ||**

**śrīdhara-svāmī (bhāvārtha-dīpikā) : **tava ca pratijñāṁ pūrayety āha—kurv iti | priyāṁ sāntvayatā tvayā yat pratiśrutaṁ hananaṁ tac ca satyaṁ kuru priyaṁ ca kuru | mahyaṁ mama | tatra vadhe bhīmasya priyaṁ bhavati | avadhe draupadyāḥ | dvaye śrī-kṛṣṇasya ||54||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tvayā yat pratiśrutaṁ pratijñātam āhariṣye śiras tasyeti tad asya śiraś-chedaṁ vadhaṁ kuru | tam eva bhīmasenasya priyaṁ kuru | pāñcālyāḥ priyam avadhaṁ ca mahyaṁ mama ca tadādīnāṁ mat-priyatvād ubhayam api priyaṁ kuru ||54||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **āhariṣye śirastasyeti tava pratiśrutaṁ, bhīmasya priyaṁ tad-vadhaṁ pāñcālyāḥ priyaṁ tad avadhaṁ, mama bhīmādi-priyatvādubhayaṁ tat sarvaṁ kuru ||54||

 **...**

|| 1.7.55 || 

**sūta uvāca—**

**arjunaḥ sahasājñāya harer hārdam athāsinā |**

**maṇiṁ jahāra mūrdhanyaṁ dvijasya saha-mūrdhajam ||**

**śrīdhara-svāmī (bhāvārtha-dīpikā) : **hārdam abhiprāyam ājñāya jñātvā | na hy aśakyam ubhayaṁ vidadhyād ato’syāyam abhiprāya iti jñātvety arthaḥ | asinā khaḍgena | mūrdhamyaṁ mūrdhani jātam | saha mūrdha-jaṁ sa-keśam ||55||

———————————————————————————————————————

**jīva-gosvāmī (krama-sandarbhaḥ) : **arjunaḥ sahasājñāyety asyāyaṁ bhāvaḥ—śrī-kṛṣṇena brahma-bandhum imaṁ jahi [bhā.pu. 1.7.35] ity eṣā śrutiḥ, brahma-bandhur na hantavyaḥ [bhā.pu. 1.7.53] ity anena spaṣṭīkṛtā | brahma-bandhur apīti hi tasyās tātparyam | brahma-bandhutvaṁ cāsyātatāyitvenaiva vivakṣitam | vadhārhaṇatvaṁ tv ātatāyi-mātreṇa vihitam | tatrāyāntaṁ jighāṁsantam iti viśeṣaṇaṁ tat-parīkṣaṇārthaṁ gopitam | tatra hi tatra tarodyatasyaiva hananam āyāti, viśeṣaṇ-vaiyarthyāt | ata eva pratijñātatvena tulyatve’pi drauṇer udyatasya vadhi’numato baddhasya tu nāsya | ātatāyitvaṁ nyāye yuddhe’pi matam—ātatāyino me [bhā.pu. 1.9.38] iti śrī-bhīṣma-vacanāt | yat tu paripāhy anuśāsanam ity uktam | tac ca brahma-bandhum imaṁ jahīti pūrvoktānusāreṇaiva | tad evam asyānuśāsana-trayasya draupadī-bhīmayor mitho viruddha-vākya-dvayasya sva-pratijñāyāś ca yugapat samādhāyakaṁ maṇi-haraṇādikam eva kariṣyāmīti ||55||

———————————————————————————————————————

**viśvanātha-cakravartī (sārārtha-darśiṇī) : **hārdam abhiprāyam ājñāya jñātveti āhariṣye śiras tasyeti mayā pratijñāto’sya śiraś-cheda eva | kuru pratiśrutaṁ satyam iti vadatā bhagavatāpy abhipretaṁ punaś ca pāñcālyāḥ priyaṁ kurv iti vadatā śiraso na chedaś ca vihitaḥ | na hy aśakyam ubhayaṁ vidadhyāt | ata eva mayā kartavyam iti niścityety arthaḥ | mūrdhanyaṁ mūrdhiṇa-bhavaṁ mūrdhajāḥ keśās taiḥ sahitaṁ ciccheda | tena śiraḥ-stham api vastu-lakṣaṇayā śiraḥ-śabdenocyate iti śiraś-cheda eva | abhidhayā tu na śiraś-cheda ity aśvatthāmno vadho’vadhaś ca kṛta ity arthaḥ ||56||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sahasājñāyeti—drauṇer brāhmaṇatvād idānīm aśastrapāṇitvenātatāyitva-virahāc ca tad-vadho na harer abhimataḥ | nainaṁ pārthety ādau brahma-bandhuṁ na jahi kintu trātum arhasīti tad-vadhas tasya hi śreyo na tu vadha-kartur iti tad asau vadhyatāṁ vandhana-viṣayaḥ kriyatām iti śliṣṭam ukteś ca mayāpi śira āharaṇaṁ, na tu tac-chedanaṁ pratiśrutam | etat sarvam evaṁ kṛte sidhyed iti vicāryety artha | mūrdhajaiḥ keśaiḥ sahitaṁ mūrdhanyaṁ mūrdhni bhavaṁ maṇiṁ jahāra, tena śirasa ekadeśo'pi śira eveti vadhāvadhau jātāvity arthaḥ ||55||

 **...**

|| 1.7.56 || 

**vimucya raśanā-baddhaṁ bāla-hatyā-hata-prabham |**

**tejasā maṇinā hīnaṁ śibirān nirayāpayat ||**

**śrīdhara-svāmī (bhāvārtha-dīpikā) : maṇinā** ca **hīnam** | **nirayāpayan** niḥsāritavān ||56||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : nirayāpayan** nirgamayāñcakāra ||56||

 **...**

|| 1.7.57 || 

**vapanaṁ draviṇādānaṁ sthānān niryāpaṇaṁ tathā |**

**eṣa hi brahma-bandhūnāṁ vadho nānyo’sti daihikaḥ ||**

**śrīdhara-svāmī (bhāvārtha-dīpikā) : **anena śrī-kṛṣṇoktaṁ sarvaṁ saṁpāditam ity āha—**vapanam** iti ||57||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tena śāstroktaṁ dharmam eva kṛtavān ity āha—**vapanaṁ** śiro-maṇḍanam ||57||

———————————————————————————————————————

**baladeva-vidyabhūṣaṇaḥ (vaiṣṇavānandinī) : vapanaṁ** muṇḍanaṁ, **draviṇa-dānaṁ** vitta-luṇṭhanaṁ, **sthānān** grāmān **niryāpaṇaṁ** niḥsāraṇaṁ cety eṣa brāhmaṇādhamānāṁ vadho, na tu daihikaḥ ||57||

 **...**

|| 1.7.58 || 

**putra-śokāturāḥ sarve pāṇḍavāḥ saha kṛṣṇayā |**

**svānāṁ mṛtānāṁ yat kṛtyaṁ cakrur nirharaṇādikam ||**

**śrīdhara-svāmī (bhāvārtha-dīpikā) : nirharaṇaṁ** dāhārthaṁ nayanam ||58||

iti śrīmad-bhāgavate mahā-purāṇe prathama-skandhe

bhāvārthākhya-dīpikāyāṁ ṭīkāyāṁ saptamo’dhyāyaḥ ||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : nirharaṇaṁ** dāhārthaṁ nayanam ||58||

iti sārārtha-darśinyāṁ harṣiṇyāṁ bhakta-cetasām |

prathame saptamo’dhyāyaḥ saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : svānāṁ** jñātīnāṁ **nirharaṇaṁ** dāhārthaṁ nayanaṁ tad[ādikaṁ yat kṛtyaṁ tac cakruḥ ||58||

iti śrī-vaiṣṇavānandinyāṁ  prathama-skandha-ṭippanyāṁ saptamo'dhyāyaḥ ||7||

 **...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ prathama-skandhe drauṇi-daṇḍo nāma

saptamo’dhyāyaḥ |

||7||



**...**

(1.8)


## aṣṭamo’dhyāyaḥ


### uttarā-garbhe drauṇy-astrataḥ parīkṣito rakṣaṇam, kuntī-kṛtā śrī-kṛṣṇa-stutiḥ, yudhiṣṭhirānutāpaś ca |

|| 1.8.1 ||

**sūta uvāca—**

**atha te samparetānāṁ svānām udakam icchatām |**

**dātuṁ sakṛṣṇā gaṅgāyāṁ puraskṛtya yayuḥ striyaḥ ||**

**śrīdhara-svāmī (bhāvārtha-dīpikā) :**


    aṣṭame kupita-drauṇer astrād rakṣā parīkṣitaḥ |


    śrī-kṛṣṇena stutiḥ kuntyā rājñaḥ śokaś ca kīrtyate ||

te pāṇḍavāḥ saṁparetānāṁ mṛtānāṁ gaṅgāyām udakaṁ dātuṁ sa-kṛṣṇā śrī-kṛṣṇena sahitāḥ | striyaḥ strīḥ puras-kṛtyāgrataḥ kṛtvā | tasmin kārye strī-puraḥsaratva-vidhānāt ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**


    punar brahmāstrato’rakṣat tān garbhe ca parīkṣitam |


    kṛṣṇas tataś ca pṛthayā rājñaḥ śokas tathāṣṭame ||

striyaḥ puraskṛtyeti | tasmin kārye strī-puraḥsaratva-vidhānāt ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**


    arakṣat pāṇḍavān drauṇer astrād-garbhe parīkṣitam | \
kuntyā stutaś ca govindo rājñaḥ śokas tathāṣṭame || \


athety anantaraṁ te yudhiṣṭhirādayaḥ sarve sakṛṣṇāḥ kṛṣṇa-sahitāḥ | udakaṁ dātuṁ striyaḥ puraskṛteti tasmin karmaṇi strī-puraḥsaratva-vidhānāt ||1||

 **...**

|| 1.8.2 ||

**ninīyodakaṁ sarve vilapya ca bhṛśaṁ punaḥ |**

**āplutā hari-pādābja-rajaḥ-pūta-sarij-jale ||**

**śrīdhara-svāmī (bhāvārtha-dīpikā) : **ninīya dattvā | hari-pādābja-rajobhiḥ pūtā yā sarid gaṅgā tasyā jale | punar grahaṇād ādāv api snātā iti gamyate ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ninīya dattvā ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ninīya dattvā, punar grahaṇādādau snātveti gamyam ||2||

 **...**

|| 1.8.3-4 ||

**tatrāsīnaṁ kuru-patiṁ dhṛtarāṣṭraṁ sahānujam |**

**gāndhārīṁ putra-śokārtāṁ pṛthāṁ kṛṣṇāṁ ca mādhavaḥ ||**

**sāntvayām āsa munibhir hata-bandhū‘ śucārpitān |**

**bhūteṣu kālasya gatiṁ darśayan na pratikriyām ||**

**śrīdhara-svāmī (bhāvārtha-dīpikā) : **kuru-patiṁ yuddhiṣṭhiram | sahānujaṁ bhīmādibhiḥ sahitaṁ (putra-śokārtam iti tisṛṇāṁ viśeṣaṇam)[^67] ||3|| munibhiḥ sahitaḥ ||4||

———————————————————————————————————————

**jīva-gosvāmī (krama-sandarbhaḥ) : **munibhir dvāra-bhūtaiḥ ||4||

———————————————————————————————————————

**viśvanātha-cakravartī (sārārtha-darśiṇī) : **kurupatiṁ yudhiṣṭhiraṁ sahānujaṁ bhīmādi-sahitaṁ munibhiḥ sahitaḥ ||3-4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kurupatiṁ yudhiṣṭhiraṁ sahānujaṁ bhīmādi-sahitam ||3||  \
 \
munibhiḥ sahitaḥ ||4||

 **...**

|| 1.8.5-6 ||

**sādhayitvājāta-śatroḥ svaṁ rājyaṁ kitavair hṛtam |**

**ghātayitvāsato rājñaḥ kaca-sparśa-kṣatāyuṣaḥ ||**

**yājayitvāśvamedhais taṁ tribhir uttama-kalpakaiḥ |**

**tad-yaśaḥ pāvanaṁ dikṣu śata-manyor ivātanot ||**

**śrīdhara-svāmī (bhāvārtha-dīpikā) : **kitavair dhūrtair yodhanādibhiḥ | draupadyāḥ kaca-grahaṇādinā kṣataṁ naṣṭam āyur yeṣāṁ tān ||5||yājayitvety-ādi-bhāvi-kathā-saṅkṣepaḥ | śata-manyoḥ śata-krator iva ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **draupadyāḥ kaca-grahaṇādinā kṣatam āyur yeṣāṁ tān ||5||yājayitvety-ādi-bhāvi-kathā-saṅkṣepaḥ ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **draupadyāḥ kaca-sparśādinā duḥśāsana-kṛtena hatāny āyūṁṣi yeṣāṁ tān ||5|| \
 \
yājayitvety-ādi bhāvi-kathā-saṅkṣepaḥ, śatamanyor indrasy eva | manyurdainye kratau krudhi ity amaraḥ ||6||

 **...**

|| 1.8.7-8 ||

**āmantrya pāṇḍu-putrāṁś ca śaineyoddhava-saṁyutaḥ |**

**dvaipāyanādibhir vipraiḥ pūjitaiḥ pratipūjitaḥ ||**

**gantuṁ kṛtamatir brahman dvārakāṁ ratham āsthitaḥ |**

**upalebhe’bhidhāvantīm uttarāṁ bhaya-vihvalām ||**

**śrīdhara-svāmī (bhāvārtha-dīpikā) : **śaineyaḥ śiner naptā sātyakis tena coddhavena ca saṁyutaḥ ||7|| ratham āsthitaḥ sann uttarāṁ parīkṣin-mātaram | bhayena vihvalāṁ vyākulām | abhimukhaṁ dhāvantīm upalebhe dadarśa ||8||

———————————————————————————————————————

**jīva-gosvāmī (krama-sandarbhaḥ) : **atha saṅkṣepeṇoktvā punaḥ prastutam āha—āmantryety ādinā | tatrāmantryeti yugmakam ||7-8||

———————————————————————————————————————

**viśvanātha-cakravartī (sārārtha-darśiṇī) : **śaineyaḥ śiner naptā sātyakiḥ ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **saineyaḥ sinernaptā sātyakiḥ ||7||  \
 \
dvārakāṁ gantum ||8||

 **...**

**|| 1.8.9 ||**

**uttarovāca—**

**pāhi pāhi mahā-yogin deva-deva jagat-pate |**

**nānyaṁ tvad abhayaṁ paśye yatra mṛtyuḥ parasparam ||**

**śrīdhara-svāmī (bhāvārtha-dīpikā) : **uttarā śrī-kṛṣṇaṁ prārthayate—**pāhi pāhi** iti dvābhyām | anyas tu prārthanā-yogyo nāstīty āha | **tvat** tvatto’**nyam** **abhayaṁ** bhaya-rahitaṁ **na paśyāmi** | **yatra** loke **parasparam** anyonyaṁ **mṛtyur** bhavati ||9||

———————————————————————————————————————

**kaivalya-dīpikā :** **pāhi** iti | atha svajana-vadha-śaṅkā-vibhāvaṁ bhayam āha | uttarety-ādi | he **deva** kṛṣṇa ! **yatra** yasmin | atra **pāhi pāhi** ity anena sva-putra-vadha-darśanam uttarayā vyaktīkṛtam ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : tvatto’nyam** **abhayaṁ na paśyāmi | parasparam **ekasya **mṛtyur** anyas tasya mṛtyur aparas tasyāpy anya ity evam ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : tvad anyam abhayaṁ na paśyāmi** | **parasparam** iti—ekasya **mṛtyur** anyas tasyāpara ity evam ity arthaḥ ||9||

 **...**

**|| 1.8.10 ||**

**abhidravati mām īśa śaras taptāyaso vibho |**

**kāmaṁ dahatu māṁ nātha mā me garbho nipātyatām ||**

**śrīdhara-svāmī (bhāvārtha-dīpikā) : **tatra prastutaṁ bhayam āvedayati | abhidravaty ābhimukham āyāti | taptam āyasaṁ lohamayaṁ śalyaṁ yasya saḥ | atikarpaṇyenāha—kāmam iti | kāmaṁ yatheccham ||10||

———————————————————————————————————————

**jīva-gosvāmī (krama-sandarbhaḥ) : **abhidravatīty ādau yān prati prayuktaḥ śaras ta eva taṁ paśyantīti jñeyam ||10||

———————————————————————————————————————

**viśvanātha-cakravartī (sārārtha-darśiṇī) : **nanv abhimanyunā tena patyā vināpi jīvitaṁ prārthayase na lajjase tatrāha— kāmam iti ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **prastutaṁ sva-bhayam āha—**abhīti** | taptam āyasaṁ lohamayaṁ śalyaṁ yasya saḥ | nanu pati-hīnāyāste kiṁ jīvanena? tatrāha—**kāmam** iti ||10||

 **...**

|| 1.8.11 ||

**sūta uvāca—**

**upadhārya vacas tasyā bhagavān bhakta-vatsalaḥ |**

**apāṇḍavam idaṁ kartuṁ drauṇer astram abudhyata ||**

**śrīdhara-svāmī (bhāvārtha-dīpikā) : **parābhāvenātikupitasya drauṇer apāṇḍavaṁ pāṇḍava-śūnyam idaṁ viśvaṁ kartuṁ pravṛttaṁ brahmāstram abudhyata ||11||

———————————————————————————————————————

**jīva-gosvāmī (krama-sandarbhaḥ) : **upadhārya sāvadhānaṁ śrutvā | tatra hetuḥ—bhakta-vatsala iti ||11||

———————————————————————————————————————

**viśvanātha-cakravartī (sārārtha-darśiṇī) : **idaṁ viśvam apāṇḍavaṁ kartuṁ pravṛṭtasya drauṇaḥ ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **parābhavād atikruddhasyedaṁ jagad apāṇḍavaṁ kartum udyatasya drauṇeḥ ||11||

 **...**

|| 1.8.12 ||

**tarhy evātha muni-śreṣṭha pāṇḍavāḥ paṁ ca sāyakān |**

**ātmano’bhimukhān dīptān ālakṣyāstrāṇy upādaduḥ ||**

**śrīdhara-svāmī (bhāvārtha-dīpikā) : **ata eva bahu-mukhaṁ tad āgatam ity āha—tarhy eveti | tarhy eva tadānīm eva ||12||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **pāṇḍavā iti | yo yo hi pāṇḍu-vaṁśajaḥ sa eva paśyati nānya iti jñeyam ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ata eva bahu-mukhaṁ tad āgatam ity āha—tarhīti | pāṇḍavā eva tad apaśyannānye iti bodhyam ||12||

 **...**

|| 1.8.13 ||

**vyasanaṁ vīkṣya tat teṣām  ananya-viṣayātmanām |**

**sudarśanena svāstreṇa svānāṁ rakṣāṁ vyadhād vibhuḥ ||**

**śrīdhara-svāmī (bhāvārtha-dīpikā) : **brahmāstrasyāstrāntarair anivartyatvāt tad-duṣpariharaṁ vyasanaṁ vīkṣya | ananya-viṣaya ātmā yeṣām  | svaika-niṣṭhānām ity arthaḥ ||13||

———————————————————————————————————————

**jīva-gosvāmī (krama-sandarbhaḥ) : **taj jhaṭity aśakya-samādhānam, vyasanaṁ vipadam ||13||

———————————————————————————————————————

**viśvanātha-cakravartī (sārārtha-darśiṇī) : **brahmāstrāsyāstrāntarair anirvāryatvāt tathā ekena brahmāstreṇa pūrvavad arjuna-prayuktenāpi pratijanābhimukham āgatasya pṛthak pṛthak brahmāstrasya durnivāratvāt tat-prayogādi-kāla-vilambāsahatvāc ca vyasanaṁ duṣparihāraṁ vīkṣya vicārya nyasta-śastro’pi sudarśanenety ādi tena sva-pratijñā-bhaṅgenāpi bhakta-vātsalya-nāmānam asādhāraṇaṁ sva-dharmaṁ rarakṣeti bhāvaḥ ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **arjuna-prayuktenaikena brahmāstreṇa pañcāpi pratyāgatasya tad astrasya durvāratvāt-tat-prayogādi-vilambāsahanāc ca tyakta-śastro'pi sudarśanena tan-nirāsthadity āha—vyasanam iti | ananyaviṣaya ātmā mano yeṣāṁ svaikāntinām ity arthaḥ ||13||

 **...**

|| 1.8.14 ||

**antaḥsthaḥ sarva-bhūtānām ātmā yogeśvaro hariḥ |**

**sva-māyayāvṛṇod garbhaṁ vairāṭyāḥ kuru-tantave ||**

**śrīdhara-svāmī (bhāvārtha-dīpikā) : **vairaṭyā uttarāyā antaḥ-sthaḥ san garbham āvṛtavān | tatra hetuḥ—yata ātmāntaryāmī | yogeśvara iti bahiḥ-sthasyāpi praveśa-ghaṭanārtham uktam | kurūṇāṁ tantave santānāya | pāṇḍavānām api kuru-vaṁśa-jatvād evam uktam ||14||

———————————————————————————————————————

**jīva-gosvāmī (krama-sandarbhaḥ) : **sarva-bhūtānām ātma paramātmety antaḥsthaḥ | tarhi kathaṁ vahiṣṭhaḥ ? tatrāha—yogeśvara iti | sveṣu pāṇḍaveṣu yā māyā kṛpā, tayā | tām eva darśayati—kuru-tantava iti | taiḥ ||14||

———————————————————————————————————————

**viśvanātha-cakravartī (sārārtha-darśiṇī) : **antaḥstha iti vairāṭyā api antaryāmi-rūpeṇa sthito’pi yogeśvaro yogabalena harir iti kṛṣṇa-rūpeṇa praviśya garbham āvṛṇot | āvṛtya sthito rarakṣety arthaḥ | sva-māyayā yoga-māyayeti vairāṭyā tu tathā-bhūtatvenāvijñāta ity arthaḥ | kurūṇāṁ tantave santānāya | pāṇḍavā api kuru-vaṁśajā evety evam uktam ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **antaryāmi-rūpeṇa vairātyāś cāntaḥ-sthito harir iti kṛṣṇa-rūpeṇa tasyā garbham āvṛṇod āvṛtyā rarakṣa | svamāyayā svakīye parīkṣiti kṛpayā hetunā | karūṇāṁ tantave santānāya, pāṇḍavānāṁ kuruvaṁśa-bhavatvādiyam uktiḥ ||14||

 **...**

|| 1.8.15 ||

**yadyapy astraṁ brahma-śiras tv amoghaṁ cāpratikriyam |**

**vaiṣṇavaṁ teja āsādya samaśāmyad bhṛgūdvaha ||**

**śrīdhara-svāmī (bhāvārtha-dīpikā) : **amogham apratikriyaṁ ca | samaśāmyat saṁśāntam āsīt ||15||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vaiṣṇavaṁ tejaḥ sudarśanam ||15||

 **...**

|| 1.8.16 ||

**mā maṁsthā hy etad āścaryaṁ sarvāścaryamaye ñcyute |**

**ya idaṁ māyayā devyā sṛjaty avati hanty ajaḥ ||**

**śrīdhara-svāmī (bhāvārtha-dīpikā) : **etad brahmāstra-śamanam āścaryaṁ mā māṁsthā na manyasva | idaṁ jagat ||16||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **etad-brahmāstra-saṁśamanam | acyute kūṭasthe sarvāścaryamaye'cintyānanta śakti-nilaye māyayā icchayā devyā dīptayā idaṁ jagat ||16||

 **...**

|| 1.8.17 ||

**brahma-tejo-vinirmuktair ātmajaiḥ saha kṛṣṇayā |**

**prayāṇābhimukhaṁ kṛṣṇam idam āha pṛthā satī ||**

**śrīdhara-svāmī (bhāvārtha-dīpikā) : **kṛṣṇayā saha ||17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kṛṣṇayā draupadyā saha satī vaiṣṇavī ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **satī vaiṣṇavī pṛthā kṛṣṇayā ca saha kṛṣṇam idam āha ||17||

 **...**

|| 1.8.18 ||

**kunty uvāca—**

**namasye puruṣaṁ tvādyam īśvaraṁ prakṛteḥ param |**

**alakṣyaṁ sarva-bhūtānām antar bahir avasthitam ||**

**śrīdhara-svāmī (bhāvārtha-dīpikā) : **tvā tvāṁ namasye namas-karomi | nanu kaniṣṭhaṁ māṁ kathaṁ namas-karoṣi tatrāha | ādyaṁ puruṣam | kutaḥ ? prakṛteḥ paraḥ | tat kutaḥ ? īśvaraṁ prakṛter api niyantāram | ata eva sarva-bhūtānām antar bahiś ca pūrṇatvenāvasthitam | tathāpy alakṣyam ||18||

———————————————————————————————————————

**jīva-gosvāmī (krama-sandarbhaḥ) : **namasya iti sārdhakam ||18||

———————————————————————————————————————

**viśvanātha-cakravartī (sārārtha-darśiṇī) : **jñāta-tātkālika-śrī-kṛṣṇa-sarva-kṛtyā kuntī hṛdy uditasya tan-mahaiśvaryasya vegaṁ soḍhum apārayantīti stauti namasyeti | kiṁ bhrāteyaṁ māṁ namasyasi tatrāha—puruṣam | nanu puruṣa evāsmi ko’tra sandehas tatrāha—ādyam | nanu dehānām evāgamāpāyitvaṁ puruṣo jīvas tv ādya eva sarvas tatrāha—īśvaram | nanu svarge indra-candrādyā bhūmau rājāno’pi īśvarā ucyante, tatrāha—prakṛteḥ param | kim aham antaryāmī puruṣaḥ | na, alakṣyam | antaryāmī buddhyādi-prakāśa-lakṣya eva | kiṁ brahma ? na, antar bahiś ca avasthitam | yasmād antar uttarā-garbha-stho bālakaṁ ca rakṣitavān asi bahiś cāsmāṁś ca rakṣan samīpe tiṣṭhasīti ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dṛṣṭa-tātkālika-bhagavat-prabhāvā pṛthā hṛdi prajātaṁ tadaiśvarya-vegaṁ soḍhum akṣamā stauti—namasya iti | nanu bhrātreyaṁ māṁ kiṁ namasyasi? tatrāha—ādyaṁ puruṣam iti | 

nanu jīvo'pi īdṛśaḥ? tatrāha—īśvaram iti | nanv īdṛśo virañciḥ? tatrāha—prakṛteḥ paraṁ | nanv īdṛśaṁ māṁ ko'pi na vadati? tatrāha—tvad anugraha-śūnyānāṁ sarva-bhūtānām alakṣyam | anugṛhītānāṁ tu lakṣyam ity āha—vairāṭyantaraṁ praviśya rakṣita-tad garbhaṁ bahiś ca rakṣita-pāṇḍavam ity arthaḥ ||18||

 **...**

|| 1.8.19 ||

**māyā-javanikācchannam ajñādhokṣajam avyayam |**

**na lakṣyase mūḍha-dṛśā naṭo nāṭyadharo yathā ||**

**śrīdhara-svāmī (bhāvārtha-dīpikā) : **tatra hetuḥ—**māyā** eva javanikā tiraskāriṇī tayā ācchannaṁ praticchannam | ato’ ham ajñā bhakti-yogānabhijñā kevalaṁ namasyāmi | adhaḥ akṣa-jam indriya-jaṁ jñānaṁ yasmāt tam | avyayam aparicchannam | tat-prapañcaḥ mūḍha-dṛśā dehābhimāninā puṁsā na tvaṁ lakṣyase ||19||

———————————————————————————————————————

**jīva-gosvāmī (krama-sandarbhaḥ) : **alakṣyatve hetuḥ—māyety-ādi pada-dvayam | tatra prathamam anadhikāriṇaḥ prati prākaṭyāvasare’pi | dvitīyam anyadā svarūpata evendriya-jñānātītatvāt | sarvatra sthitatve’py avyayaṁ tena saha na vyetyīti | māyety etat prapañcayati—na lakṣyasa iti sārdhakam ||19||

———————————————————————————————————————

**viśvanātha-cakravartī (sārārtha-darśiṇī) : **yasmād antar uttarā-garbha-stho bālakaṁ ca rakṣitavān asi bahiś cāsmāṁś ca rakṣan samīpe ca tiṣṭhasīti kiṁ tvaṁ paricchinno’si vyāpako veti tvām ahaṁ jñātuṁ na śaknomīty āha—māyaiva javanikā tiraskariṇī tayā ācchannam | 

nanu, kiṁ māyā mām āvṛṇoti ? tatrāha—ajñā meghācchannaṁ sūryam ahaṁ na paśyāmītivan māyayā mad-dṛṣṭyācchādanāt tvām apy ācchannaṁ paśyāmīty arthaḥ | yato’dhokṣajam adhaḥ sthitam akṣajaṁ jñānaṁ yasyeti aindriyakaṁ jñānaṁ yasyādhaḥ sthitam | evaṁ na spraṣṭuṁ prabhavatīty aham aindriyaka-jñānavatī ajñaiva, na ca mādṛśa-nikṛṣṭa-jananājñeyatve tava kāpi kṣatir ity āha—avyayam iti | 

nanu, māṁsākṣāt paśyasi stauṣi prakṛteḥ paratvena jānāsi tad apy ajñāsīty ātmānaṁ kim iti nindasi ? ity ata āha—na lakṣyase iti | nāṭyadharaḥ gīyamāna-gīta-padārthābhinaya-rasānurūpa-nṛtya-tālādi-viśiṣṭo naṭo mūḍha-dṛśā saṅgīta-śāstrānabhijñena naṭo’yaṁ naṭatīty evaṁ dṛṣṭo’pi yathā na lakṣyate na jñāta-tattvo bhavati tathaiva tvaṁ mayā dṛṣṭo’pi na lakṣyase | iti tathety asya pūrveṇaivānvayaḥ | pāṇḍavān sva-bhāktān pālayann api sarvāntaryāmy api muhur apy aśvatthāmādi pāṇḍava-vadhārtham astraṁ grāhayasi svayaṁ nyasta-śastro’py astraṁ gṛhṇāsi śiṣṭa-pālana-pravṛtto’pi bhīṣmādīn saṁhārayasi daupadī-subhadrayor atisnihyann api tat-putrān ghātayasīty evam ādikā tava līlā kiṁ-tattvety ahaṁ na jānāmīti bhāvaḥ ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tvam eko bahur vā madhyamo vibhur veti boddhum asamarthājñāham ity āha—māyayā tādṛśatva-jñānābhāvavatyā mad-buddhyā javanikayā channaṁ megheneva raviṁ, māyā syācchāmbarī-buddhyoḥ iti trikāṇḍaś-eṣaḥ | adhaḥ-sthitam akṣajam aindriyakaṁ jñānaṁ yasya tam, atra dṛṣṭāntaḥ—nāṭyadharo gīyamāna-taruṇī-mukha-netrādy abhinayakṛt naṭau yathā mūḍha-dṛśā tad abhinaya-śāstrān abhijñena na lakṣyate, tadvattvaṁ mayā  \
tad anabhijñayeti ||19||

 **...**

|| 1.8.20 ||

**tathā paramahaṁsānāṁ munīnām amalātmanām |**

**bhakti-yoga-vidhānārthaṁ kathaṁ paśyema hi striyaḥ ||**

**madhvācāryaḥ (bhāgavata-tātparyam) : **bhakti-yoga-vidhāna-viṣayam ||20||

———————————————————————————————————————

**śrīdhara-svāmī (bhāvārtha-dīpikā) : **kiṁ ca, parama-haṁsānām ātmānātma-viveke | hi striyaḥ ||20||

———————————————————————————————————————

**jīva-gosvāmī (krama-sandarbhaḥ) : **tatheti, tathā ca satīty arthaḥ | amalātmanāṁ munīnāṁ madhye ye paramahaṁsā ātmārāmās teṣāṁ sa-prema-sampādana-prayojanakaṁ tvām ||20||

———————————————————————————————————————

**viśvanātha-cakravartī (sārārtha-darśiṇī) : **strī-jāter mama kā vārtā ? sarvajñā munayaḥ paramaṁsā api yal-līlā-mādhuryeṇākṛṣṭāḥ bhajanty eva tad-bhajana-tattvam apy avidvāṁso līlā-lāsyaṁ kiṁ jñāsyanti ? ity āha—parameti | amalātmanāṁ guṇa-maya-mālinyān niṣkrāntānāṁ jīvan-muktānām ity arthaḥ | teṣām  api bhakti-yoga-vidhānam arthaḥ prayojanaṁ yasya tam | yad uktaṁ—ātmārāmāś ca [bhā.pu. 1.7.10] ity ādau kurvanty ahaitukīṁ bhaktim iti ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atha bhakti-svabhāvodgataṁ dainyaṁ dyotayanty āha—tatheti | amalātmanāṁ karmānuṣṭhānādi-malān-nirgatānāṁ bhakti-yogasya yad-vidhānaṁ jananaṁ so'harthe yasya taṁ, śrī-śukādīnāṁ tvāṁ dhyāyatāṁ vinā tvad-vīkṣāmatyākulānāṁ vīkṣāpradānena tad-bhakty ānanda-sampattayo'havatīrṇam ity arthaḥ | striyo vayaṁ pāramahaṁsyādi-dharmaśūnyāḥ ||20||

 **...**

|| 1.8.21 ||

**kṛṣṇāya vāsudevāya devakī-nandanāya ca |**

**nanda-gopa-kumārāya govindāya namo namaḥ ||**

**śrīdhara-svāmī (bhāvārtha-dīpikā) : **jñāna-bhakti-yoga-śakyatvam uktvā punaḥ kevalaṁ namaskaroti—kṛṣṇāyeti dvābhyām ||21||

———————————————————————————————————————

**jīva-gosvāmī (krama-sandarbhaḥ) : **tad evambhūto’pi tvam aho ! asmākam itthaṁ sukhadas tāpahārī ca saṁvṛtto’sīti tat tat smṛtvā namaskaroti—kṛṣṇāyeti ||21||

———————————————————————————————————————

**viśvanātha-cakravartī (sārārtha-darśiṇī) : **ataḥ sarvāvatāreṣu madhye tvam evātiśreṣṭha ityāha kṛṣṇāyeti | tatrāpi yāṁs tvaṁ svīkaroṣi teṣv api premavatsu dhanyeṣu madhye mad-bhrātā atidhanyo yas te pitety āha—vāsudevāyeti | tato’pi adhika-premavatī devakī dhanyā yā te mātety āha—devakīṁ nandayasi tadīya-garbhe sthityā tāṁ sarvato’pi samṛddhimatīṁ karoṣīty arthaḥ | tato’py adhika-premavān nando dhanya ity āha—nanda-gopasya kumārāya kaumāra-līlā-mādhuryaṁ sa evāsvādayāmāseti bhāvaḥ | tato’pi premavatī dhanyā yaśodety agrima-śloke vakṣyate | kaumāra-līlāto’pi vraja-sthasya tava kaiśora-līlā-mādhuryam adhikam ity āha—govindāyeti | kaiśorārambhe evābhiṣekānantaraṁ govinda-nāma-khyāteḥ, tadaiva gāḥ sarveṣāṁ sarvendriyāṇi vindase ākṛṣya prāpnoṣīty arthaḥ | asādhāraṇyena tad-āsvādaka-janās tu rahasyatvena svīya-rasāsvādanānaucityena ca noṭṭaṅkitāḥ ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **asmat-to'pi vasudevādayo'tidhanyā ity āha—kṛṣṇāyeti | vāsudevāya vasudevasya mad-bhrātaḥ putrāya | devakīṁ garbha-sthity ānandayasīti tat-sambandhad eva vayaṁ ca dhanyā iti bhāvaḥ | tābhyām api nandāyo'tidhanyā ity āha—nandanāmā gopo vraja-bhūpatiḥ, ayājayad-gosavena gopa-rājan [bhā.pu. 3.2.32] ity-ādi-vakṣyamāṇāt, tasya kumārāyātmajāya | govindāya gavendratayendreṇābhiṣiktāya | pāyān na indro gavām [bhā.pu. 10.26.25] iti vakṣyati | gavendratvaṁ khalu mahaiśvaryam—


    gobhyo yajñaḥ pravartante gobhyo devāḥ samutthitāḥ | 


    gobhir vedāḥ samudgīrṇāḥ saṣaḍaṅga-padakramāḥ || iti gosūktāt | 

yathā ca kaumārādi-līlā-sudhānāṁ nandādibhir evānubhavāt-teṣām  atidhanyatvam ||21||

 **...**

|| 1.8.22 ||

**namaḥ paṅkaja-nābhāya namaḥ paṅkaja-māline |**

**namaḥ paṅkaja-netrāya namas te paṅkajāṅghraye ||**

**śrīdhara-svāmī (bhāvārtha-dīpikā) : **paṅkajaṁ nabhau yasya | panṅkajānāṁ mālāsti yasya | paṅkajavat prasann enetre yasya | paṅkajāṅkitāv aṅghrī yasya tasmai ||22||

———————————————————————————————————————

**jīva-gosvāmī (krama-sandarbhaḥ) : **tad evam eva sukhadatva-tāpahāritva-rūpaṁ nija-svabhāvaṁ prakaṭayann iva paṅkajābhair nijāṅgair virājasa ity āha—nama iti | paṅkajākāraṁ bhagaval-lakṣaṇaṁ nābhau yasya | paṅkaje iva aṅghrī yasya ||22||

———————————————————————————————————————

**viśvanātha-cakravartī (sārārtha-darśiṇī) : **ahaṁ tu teṣāṁ madhye na gaṇanīyā, tad api man-netra-sukhado’sīty āha—namaḥ paṅkajeti | tava nābhi-mālā netrādiṣu patitā me dṛṣṭiḥ sukha-śītalā bhavatīti bhāvaḥ ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yadyapi nāhaṁ tat-sadṛśī, tathāpi taṁ tvāṁ paśyantī kṛtārthāsm īty āha—nama iti ||22||

 **...**

**|| 1.8.23 ||**

**yathā hṛṣīkeśa khalena devakī**

**kaṁsena ruddhāticiraṁ śucārpitā |**

**vimocitāhaṁ ca sahātmajā vibho**

**tvayaiva nāthena muhur vipad-gaṇāt ||**

**śrīdhara-svāmī (bhāvārtha-dīpikā) : **tat-kṛtopakārān anusmarati—**yathā** iti dvābhyām | ayam arthaḥ—mātṛto’pi mayy adhikā tava prītiḥ | tathā hi, he **hṛṣīkeśa**, **yathā** **devakī** **kaṁsena** **ruddhā tvayā vimocitā**, **ahaṁ** ca tathaiva kiṁ vimocitā ? iti kākvā mahān viśeṣa uktaḥ | taṁ darśayati—sā **aticiraṁ ruddhā** satī tasmād eva sakṛd vimocitā tathā **śucārpitā** ca satī | na ca tasyāḥ putrā rakṣitāḥ | asti cānyo nāthas tasyāḥ | ahaṁ tu **vipad-gaṇāt,** tathāpi muhuḥ śīghraṁ ca **sātmajā** ca tvayaiva ca nātheneti ||23||

———————————————————————————————————————

**kaivalya-dīpikā :** **yathā** iti | **yathā** yathāvac ca-kāreṇa eva upamārthasya labdhatvāt | **muhur vipad-gaṇādi**-vyatirekaḥ ||23|| [mu.pha. 15.9]

———————————————————————————————————————

**jīva-gosvāmī (krama-sandarbhaḥ) : **sva-tāpahāritvam eva darśayati—yatheti | tvayaiveti baladevasyāpy anyatra pakṣapāta-darśanena sva-putrādi-sāhāyyam api tvad-anugraheṇeti bhāvaḥ ||23||

———————————————————————————————————————

**viśvanātha-cakravartī (sārārtha-darśiṇī) : **kiṁ ca, aham atidīnā tvayā māteva pālitety āha—yatheti | he hṛṣīkeśeti mad-antaḥ-karaṇaṁ tvam eva jānāsīti bhāvaḥ | ahaṁ ca tathā mocitā, kintu sahātmajeti mayi viśeṣeṇa tava dayā | tatra hetuḥ śucārpitā śucāyāṁ śoke eva mat-karmaṇā aham arpitā iti tasyāḥ sakāśād apy aham atiduḥkhinīty arthaḥ | kiṁ ca, tvayaiva nātheneti tasyās tu nātho vasudevo vidyate ity apatyāntarotpatti-sambhāvanāyā vidyamānatvāt tvaṁ cāpatya-cūḍāmaṇir abhūr eva kim anyair apālitair nikṛṣṭaiḥ ṣaḍ-garbhair iti bhāvaḥ | kiṁ cāhaṁ muhuḥ punaḥ punar api yo vipadāṁ gaṇas tasmān mocitā | sā tu sakṛd eva kaṁsa-hetuko yo vipad-gandha eva tasmād eva mocitā, tatrāpi mad-garbhe parameśvaro janiṣyate iti mano’nulāpa-sukhābhimānavatyāḥ kuto vipad-gandho’pi tad-anantaraṁ vipat kāpi tasyā nābhūd eveti aham eva sarvato’py atidīneti mayi tava dīna-bandhutvād eva dayā na tv ahaṁ devakīvat tvayi premavatī bhāgyavatī veti bhāvaḥ ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kiṁ ca mātṛto'pi mayi tavādhikaṁ kāruṇyam ity āha—yatheti sphuṭarthaṁ | devakī patimatī tvad-rūpa-putrāśā-śālinī kaṁsa-kṛta-sakṛd-vipattikā | ahantu vidhavā tokaputrā śatrutā-sakṛd-vipattikā ceti māṁ pālayatas tava dīna-bandhu tātividiteti bhāvaḥ ||23||

 **...**

|| 1.8.24 ||

**viṣān mahāgneḥ puruṣāda-darśanād**

**asat-sabhāyā vana-vāsa-kṛcchrataḥ |**

**mṛdhe mṛdhe’neka-mahārathāstrato**

**drauṇy-astrataś cāsma hare’bhirakṣitāḥ ||**

**śrīdhara-svāmī (bhāvārtha-dīpikā) : **vipad-gaṇam eva darśayati | viṣād bhīmasya viṣa-modaka-dānāt | mahāgner jatu-gṛha-dāhāt | puruṣādā hiḍimbādayo rākṣasās teṣāṁ darśanāt | asat-sabhāyā dyūta-sthānāt | abhito rakṣitā āsma abhāvama ||24||

———————————————————————————————————————

**jīva-gosvāmī (krama-sandarbhaḥ) : **asat-sabhāyā draupadī-vastra-vardhanādinā ||24||

———————————————————————————————————————

**viśvanātha-cakravartī (sārārtha-darśiṇī) : **vipad-gaṇam eva darśayati | viṣād bhīmasya viṣamodaka-dānāt | mahāgner jatu-gṛha-dāhāt | puruṣādā hiḍimbādayo rākṣasāḥ | asat-sabhāyā dyūta-sthānāt ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vipadgaṇam āha—viṣādviṣamamādakāt, mahāgner dīptāl-lākṣā-gṛhāt | puruṣādānāṁ hiḍambādīnāṁ rakṣasāṁ darśanāt, asat-sabhāyā dyūta-saṁsadaḥ ||24||

 **...**

|| 1.8.25 ||

**vipadaḥ santu tāḥ śaśvat tatra tatra jagad-guro |**

**bhavato darśanaṁ yat syād apunar bhava-darśanam ||**

**madhvācāryaḥ (bhāgavata-tātparyam) : **apunar bhavaṁ darśayati ||25||

———————————————————————————————————————

**śrīdhara-svāmī (bhāvārtha-dīpikā) :** yat yāsu vipatsu | kīdṛśaṁ darśanam ? nāsti punar api bhava-darśanaṁyasmāt ||25||

———————————————————————————————————————

**sanātana gosvāmī (dig-darṣinī) : yat** yāsu āpatsu **na punar bhavasya** saṁsāra-duḥkhasya **darśanaṁ** yasmāt tat | yad vā, **apunarbhavaṁ** mokṣaṁ **darśayati** tucchatayā jñāpayatīti tathā **tat** | mahato'pi saraso mahā-samudra iva mokṣa-sukhasyāpi bhagavad-darśanānandas tucchatāṁ darśayatīti nyāyāt || (bṛ.bhā. 1.5.86)

———————————————————————————————————————

**jīva-gosvāmī (krama-sandarbhaḥ) : **vipada iti | darśanam avalokanam | yat yāsu | apunarbhavam anyatra kutrāpīdṛśa-mādhuryābhāvāt punar na jātaṁ darśanaṁ sāmya-pratītir yasya tat, apūrvam ity arthaḥ ||25||

———————————————————————————————————————

**viśvanātha-cakravartī (sārārtha-darśiṇī) : **kiṁ ca, tā vipada eva me sampada evety āha—vipada iti | he jagatāṁ guro hita-kāritvena sakṛpottha-vipad-añjana-pradānena sampat-prasāda-ghūrṇā-dhvaṁsin ! yad yāsu vipatsu bhavato darśanaṁ kīdṛśaṁ nāsti, punar api bhavasya saṁsāra-duḥkhasya darśanaṁ yat ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ahaṁ tu tā vipada eva sampado manye ity āha—vipada iti | tatra deśe kāle ca yady āsu vipatsu bhavatas tava darśanam abhūt | kīdṛśi? nāsti punar api bhavasya saṁsārasya darśanaṁ yasmāt tat | anujñālaṅkāraḥ, duḥkhasya prārthanānujñā tatraiva sukha-darśanāt iti tal-lakṣaṇāt ||25||

 **...**

|| 1.8.26 ||

**janmaiśvarya-śruta-śrībhir edhamāna-madaḥ pumān |**

**naivārhaty abhidhātuṁ vai tvām akiñcana-gocaram ||**

**śrīdhara-svāmī (bhāvārtha-dīpikā) : **saṁpadas tu śreyaḥ-paripanthinya iti āha—janma sat-kule | janmādibhir edhamāno mado yasya saḥ | abhidhātuṁ śrī-kṛṣṇa-govindeti vaktum api | akiṁcanānāṁ gocaraṁ viṣaya-bhūtam ||26||

———————————————————————————————————————

**jīva-gosvāmī (krama-sandarbhaḥ) : **mad-vidha-sampadas tu tat-sambandha-mātra-paripanthitanya ity āha—janmeti ||26||

———————————————————————————————————————

**viśvanātha-cakravartī (sārārtha-darśiṇī) : **loke sampada eva vipada ity āha—janmeti | abhidhātuṁ kṛṣṇa-govindety abhidhānam api vaktum ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **abhidhātuṁ kṛṣṇa govindeti vaktum | akiñcanānām āsura-sampada-vihīnāṁ gocaraṁ gamyam ||26||

 **...**

|| 1.8.27 ||

**namo’kiñcana-vittāya nivṛtta-guṇa-vṛttaye |**

**ātmārāmāya śāntāya kaivalya-pataye namaḥ ||**

**śrīdhara-svāmī (bhāvārtha-dīpikā) : **prastuta-manoratha-pūraṇāya punaḥ praṇamati | akiñcanā bhaktā eva vittaṁ sarvasvaṁ yasya tasmai | tataḥ kim ? nivṛttā guṇa-vṛttayo dharmārtha-kāma-viṣayā yasmāt tasmai | tat kutaḥ ? ātmārāmāya | tat kutaḥ ? śāntāya rāgādi-rahitāya | kiṁ ca, kaivalya-pataye kaivalyaṁ dātuṁ samarthāya ||27||

———————————————————————————————————————

**jīva-gosvāmī (krama-sandarbhaḥ) : **nanv akiñcana-vittatvena kiyan māhātmyaṁ jātam ? tatrāha—nivṛtteti | guṇa-vṛtti-rahitasya tava yad-bhakta-vittatvam, tat parama-mahad eveti bhāvaḥ | tad dhi bhaktānāṁ nirguṇatvaṁ sarva-guṇa-mayād utkṛṣṭatvaṁ ca vyanakti—ātmārāmāyety anena | tato’py ādhikyam | ātmārāmasyāpi tad-vittatvāt | evaṁ śāntāyety ādi ||27||

———————————————————————————————————————

**viśvanātha-cakravartī (sārārtha-darśiṇī) : **akiñcanā na vidyate kiñcin-mātraṁ prākṛtaṁ vastu, api tu tval-lakṣaṇaṁ pūrṇa-cid-ānanda-svarūpaṁ vastv asti yeṣāṁ, te ekānta-bhaktā eva vittāni dhanānīty ati-premāspadāni sarvataḥ saṅgopanīyāś ca yasya tasmai teṣāṁ vittāyeti vā | nanv akiñcanā daridrā ucyante ? satyam | bhagavad-bhaktānāṁ māyā-guṇa-vṛtty-utthāḥ sampado na bhavantīty āha—nivṛttā guṇa-vṛttayo viṣaya-bhogā yasmāt tasmai | akiñcana-bhakteṣv evāsaktim uktvā, anyeṣu tv audāsīnyam āha—ātmārāmāyeti | bhaktānām aparādhe saty api na tvaṁ kupyasīty āha—śāntāya sva-bhakte svanugrahāya | mumukṣu-bhakteṣūpakārakatvam āha—kaivalyeti ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **akiñcana-preṣṭhatvena punaḥ praṇamati—kṛṣṇādanyat kiñcana vittaṁ yeṣāṁ nāsti, te'kiñcanās teṣāṁ vittāya, te vā vittaṁ yasya tasmai, kuta evaṁ? tatrāha—nivṛtta guṇa-vṛttayo yasmāt-tasmai | akiñcaneṣvāsaktim abhidhāya tebhyo'nyatraudāsīnyam āha—ātmā-rāmāyeti | śāntāya sāparādhe'pi bhakte kopaśūnyāya | kaivalasya mokṣasya patye svāmine tat-pradāyety arthaḥ ||27||

 **...**

|| 1.8.28 ||

**manye tvāṁ kālam īśānam anādi-nidhanaṁ vibhum |**

**samaṁ carantaṁ sarvatra bhūtānāṁ yan mithaḥ kaliḥ ||**

**śrīdhara-svāmī (bhāvārtha-dīpikā) : **nanu devakī-putraṁ māṁ katham evaṁ stauṣi tatrāha | manye tvāṁ kālaṁ natu devakī-putram | tatra hetavaḥ—īśānaṁ niyantāram | anādi-nidhanam ādy-anta-śūnyam | vibhuṁ prabhum | samaṁ yathā bhavati tathā sarvatra carantam | nanu pārtha-sārartheḥ kathaṁ mama sāmyaṁ tatrāha | yad yatas tvatto nimitta-bhūtād bhūtānām eva mithaḥ kaliḥ kalaho bhavati natu svatas tvayi vaiṣamyam ||28||

———————————————————————————————————————

**jīva-gosvāmī (krama-sandarbhaḥ) : **sa tu tava susvabhāvas tarkāgocara evety āha—manya iti caturbhiḥ | kālam antaryāminam | īśānaṁ bahiś ca sarva-niyantāram | yad yatra yeṣu bhāveṣu bhūtānāṁ mithaḥ kalir bhavati | teṣu samaṁ carantam | atra prathame samatvam, dvitīye samatve’pi bhakta-tad-dveṣiṇor anugraha-nigraha-rūpācaritatvam | tṛtīye tad-artha-tal-līlāvatāre parama āveśaḥ | caturthe tu tatrāpi parama iti ||28||

———————————————————————————————————————

**viśvanātha-cakravartī (sārārtha-darśiṇī) : **bhaktāparādhiṣu saṁhārakatvam āha—kālam iti | na tv āsakty audāsīnyopakāraktvāpakārakatvair api tvayi vaiṣamyam ity āha—samam iti | yad yatra mithaḥ kaliḥ kalaha īśvaro duḥkhadaḥ sukhadaḥ samo viṣamo nirghṛṇaḥ saghṛṇa ity-ādi ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kālaṁ śiṣṭa-vidveṣi-saṁhārakam | īśānaṁ tat-saṁhāre samartham | anādi-nidhanaṁ vibhuṁ tād-rūpeṇa sarva-deśa-kālasthitam | sarvatra śiṣṭeṣu duṣṭeṣu ca samaṁ yathā syāt-tathā carantaṁ vartamānam ity arthaḥ | yady asmiṁs tvayi bhūtānāṁ mithaḥ kaliḥ—baddho mukto veśvaraḥ, ādye'sāmarthamantye pravṛtty abhāva iti vyarthas tat svīkāraḥ | atha samo viṣamo veśvaraḥ nādyaḥ, anugraha-nigrahayor darśanāt, nāntyaḥ, sāmya-vākyād itevyaṁ kalahaḥ ||28||

 **...**

|| 1.8.29 ||

**na veda kaścid bhagavaṁś cikīrṣitaṁ**

**tavehamānasya nṛṇāṁ viḍambanam |**

**na yasya kaścid dayito’sti karhicid**

**dveṣyaś ca yasmin viṣamā matir nṛṇām ||**

**śrīdhara-svāmī (bhāvārtha-dīpikā) : **nanu nigrahānugraha-rūpaṁ mayi prasiddhaṁ vaiṣamyam ata āha—na vedeti | **nṛṇāṁ viḍambanam** anukaraṇam **īhamānasya** kurvataḥ | **yasmiṁs** tvayi **viṣamā matir** anugraha-nigraha-rūpā bhavati ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu tatra kalahe tattva-niścāyakaḥ ko bhavet ? tatra na ko’pīty āha—na vedeti dvābhyām | **nṛṇāṁ** śāstra-vivādināṁ teṣāṁ **viḍambanaṁ** jñāna-vaiphalyam **īhamānasya** icchataḥ | yad vā, rāma-kṛṣṇādy-avatāre svīyena naratvena **nṛṇāṁ** nara-mātrāṇām eva **viḍambanam** **īhamānasya** tādṛśa-saundarya-sādguṇe caritrādy-adarśanād anyena vā viḍambitā evaṁ bhavantīti bhāvaḥ | **nṛṇāṁ** nara-mātrāṇāṁ **viṣamā matir** iti yathā sūryasya sūrya-kānta-śilāyāṁ sva-tulya-dharmatva-pradānenāsaktau andheṣu audāsīnye cakravākeṣūpakāritve ghūka-taskarāndhakārādiṣv apakāritve lakṣyamāṇe’pi na tasya vaiṣamyam, kintu tatra tatra vastu-sādguṇya-vaiguṇyād eva kāraṇam iti bodhyam ||29||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu teṣu kalaheṣu madhye kaścinmāṁ vetti? nety āha—he bhagavaṁs tava cikīrṣitaṁ kaścid api na veda | kīdṛśasya? atimānuṣa-daivatena nṛ-caritena nṛṇāṁ viḍambanaṁ tiraskāramīhamānasya kurvāṇasya yasya tava kaścic-chiṣṭo dayitaḥ kaścid aśiṣṭaś ca dveṣyo nāsti, tad anugraha-nigrahayos tat-tat-karma-nimittakatvāt | āha caivaṁ sūtrakāraḥ vaiṣamya-nairghṛṇye na sāpekṣatvāt, tathā hi darśayati [ve.sū. 2.1.34], tathāpi nṛṇāṁ matir yasmin viṣamā, ataḥ kaścin na vedeti ||29||

 **...**

|| 1.8.30 ||

**janma karma ca viśvātmann ajasyākartur ātmanaḥ |**

**tiryaṅ-nṛṣiṣu yādaḥsu tad atyanta-viḍambanam ||**

**śrīdhara-svāmī (bhāvārtha-dīpikā) : **te ajasya janma | akartuḥ karma | tiryakṣu varāhādi-rūpeṇa | nṛṣu rāmādi-rūpeṇa ṛṣiṣu vāmanādi-rūpeṇa | yādaḥsu matsyādi-rūpeṇa ||30||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kiṁ ca, tad api tava sāmya-vaiṣamya-kartṛtvākartṛtva-janmavattvājatvādiṣu siddhāntān nirvidya | līlaivāsvādanīyety āha—janmeti dvābhyām | ajasya janma akartuḥ karma tatrāpi tiryag-ādiṣu tac ca tac ca tava sarvotkṛṣṭasyeśvarasyātyanta-viḍambanam | tat-taj-jātīyārthenātmano nyūnatvāṅgīkārāt | tathā hi vārāhe janmani ghrāṇena pṛthvyāḥ padavīṁ vijighrann ity-ādinā sarvajñatve’pīśvaratve’pi vāstava-śūkara evābhūr yam avalokya jahāsa cāho vana-gocaro mṛta ity eva na tattva-jñās tvāṁ karmādhīnaṁ jīvam eva manyanta iti bhāvaḥ | atrājatvākartṛtvayor eva satyatve janma-karma-lakṣaṇayor līlayor mithyātvam | tathātve ca tasyā śukadevādy-ātmārāma-gaṇa-cittākarṣaṇasyāsaṅgatiḥ | janma karma ca me divyam evaṁ yo vetti tattvataḥ [bhā.pu. 4.9] iti bhagavad-ukteś ca janma-karmaṇoḥ satyatve ajatvākartṛtvayor asaṅgatir iti | tasmād acintyānanta-śaktimato bhagavataḥ ko veda tattvam iti ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu lokānusāryera mac-caritraṁ, kuto loka-viḍambanaṁ? tatrāha—he viśvātman! ātmanas tavājasyāpūrva-dehendriya-yogena janma-śūnyasya janma raver iva prākaṭya-mātram | akartuḥ pradhāna-sambandhena kartṛtva-śūnyasya svataḥ kartuḥ karma pūrṇaiśvaryaṁ caritaṁ, kva? ity āha—tiryakṣu varāhādi-vapuṣā, nṛṣu raghunāthādi-vapuṣā, ṛṣiṣu vyāsādi-vapuṣā, yādaḥsu mīnādi-vapuṣā | tat-tu atyanta-viḍambanaṁ taj-jātānām atitiraskaraṇam | dharāghrāṇādi-tac-ceṣṭānāṁ prakāśe'py antarujjṛmbhitair mahaiśvaryas tāsaṁ vaiphalyāt ||30||

 **...**

|| 1.8.31 ||

**gopy ādade tvayi kṛtāgasi dāma tāvad**

**yā te daśāśru-kalilāñjana-sambhramākṣam |**

**vaktraṁ ninīya bhaya-bhāvanayā sthitasya**

**sā māṁ vimohayati bhīr api yad bibheti ||**

**śrīdhara-svāmī (bhāvārtha-dīpikā) : **nara-viḍambanam atyāścaryam ity āha—gopīti | **gopī** yaśodā **tvayi kṛtāgasi** dadhi-bhāṇḍa-sphoṭanaṁ kṛtavati yāvad **dāma** rajjum **ādade** jagrāha, **tāvat** tat-kṣaṇam eva **yā te daśā**vasthā, **sā māṁ vimohayati** | kiṁ-bhūtasya | **aśrubhiḥ kalilaṁ** vyāmiśram **añjanaṁ **yayos te ca te **saṁbhrameṇa** vyākule **akṣiṇī** yasmiṁs tad **vaktraṁninīya** adhaḥ kṛtvā tāḍayiṣyatīti **bhayasya bhāvanayā sthitasya** | **yad** yatas tvatto **bhīr api** svayaṁ **bibheti,** tasya te daśā ||31||

———————————————————————————————————————

**jīva-gosvāmī (krama-sandarbhaḥ) : **gopīti | atra **bhīr apiyad bibheti** ity uktyā tasyā aiśvarya-jñānaṁ vyaktam | tato yadi sā bhīḥ satyā na bhavati, tadā tasyā moho’pi na sambhaved iti gamyate | sphuṭam eva cāntar bhayam uktam **bhaya-bhāvanayā sthitasya** iti ||31|| [prīti-sandarbha 145]

———————————————————————————————————————

**viśvanātha-cakravartī (sārārtha-darśiṇī) : **tasmāt tava līlām evāsvādayāmīty āha | **gopī** yaśodā **tvayi kṛtāgasi** dadhi-manthanī-sphoṭanaṁ kṛtavati sati yāvad **dāma** rajjum ādade jagrāha, **tāvat** tat-kṣaṇam eva **te** tava **yādaśā** avasthā **sā māṁ vimohayati** | 

kim-bhūtasya ? **aśrubhiḥ kalilaṁ** vyāmiśram añjanaṁ **saṁbhramaḥ** āvegaś **cākṣṇor** yatra tad-**vaktraṁ ninīya** adhaḥ kṛtvā tāḍayiṣyatīti **bhayasya bhāvanayā sthitasya** tad yatas tvattaḥ **bhīr** api **svayaṁ bibheti**, tasya te daśā tena pūrvoktān nanda-gopād apy atipremavatī yaśodā dhanyā, yayā tavaitādṛśo vaśīkāra iti sūcitam | 

atra **bhīr api yad bibheti** ity uktyaiva kuntyā atraiśvarya-jñānaṁ vyaktī-bhūtam | **bhaya-bhāvanayā sthitasya** ity antar bhayasya ca tayā satyatvam evābhimatam | anukaraṇa-mātratve jñāte tasya moho na sambhaved iti jñeyam | ata eva, tavehamānasya nṛṇāṁ viḍambanam  [bhā.pu. 1.8.29] ity-ādau viḍambanam anukaraṇam iti vyākhyāntaraṁ [śrīdharasya] parāhatam ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **idaṁ tu tvac-caritraṁ mayā durbodham ity āha—gopīti! nanda-rājasya rājñī yaśodā sāgasi vibhagna-dadhyādi-bhājanatayā sāparādhe tvayi bandhanāya yāvad-dāmādade jagrāha tāvat-tat-kṣaṇam eva yā te daśāvasthābhūt sā māṁ jñāta-tad aiśvaryām api vimohayati | kīdṛśasya? vaktraṁ ninīyādhaḥkṛtvā sāgasaṁ māmadya tāḍayiṣyatīti bhaya-bhāvanayā sthitasya gṛhītatvāt palāyane'śaktasyety arthaḥ | vaktraṁ kīdṛk? aśrubhiḥ kalilaṁ vyāptam, añjanaṁ sambhramaś ca tābhyāṁ yukte akṣiṇī yatra tat | 

nanu sāgaso me mātur bhayaṁ yuktam eveti cet, tatrāha—bhīr apīti | tathā cābhayaṁ bhayaṁ ca tava vāstavam eva man-mohe hetur iti ||31||

 **...**

|| 1.8.32 ||

**kecid āhur ajaṁ jātaṁ puṇya-ślokasya kīrtaye |**

**yadoḥ priyasyānvavāye malayasyeva candanam ||**

**śrīdhara-svāmī (bhāvārtha-dīpikā) : **ata eva jagan-mohanatayā durjñeyatvāt tava janmādi bahudhā varṇayantīty āha—kecid it caturbhiḥ | puṇya-ślokasya yudhiṣṭhirasya kīrtaye | yador eva kīrtaya iti vā | malayasya kīrtaye vaṁśe candanaṁ yathā ||32||

———————————————————————————————————————

**jīva-gosvāmī (krama-sandarbhaḥ) : **kecid iti catuṣkam ||32||

———————————————————————————————————————

**viśvanātha-cakravartī (sārārtha-darśiṇī) : **evaṁ ca tvaṁ na cet prādurabhaviṣyas tadā jagan-mohinī iyaṁ līlā kena vāsvādayiṣyateti prādurbhāva-kāraṇam eva mata-bhedena bahu-prakāram āha—kecid iti | puṇya-ślokasya yudhiṣṭhirasya puṇya-śloko nalo rājā puṇya-śloko yudhiṣṭhiraḥ iti puṇya-ślokatvena tadānīṁ tasyaiva prasiddheḥ, yador anvavāye vaṁśe yador eva kīrtaye vaṁśe vā candanaṁ yathā ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atha kim evaṁ vicāreṇa, tac-caritam evāsvādyam ity āha—kecid iti | puṇya-ślokasya yudhiṣṭhirasya yadoś ca kīrtaye, anvavāye vaṁśe, malayasya kīrtaye candanam iva ||32||

 **...**

|| 1.8.33 ||

**apare vasudevasya devakyāṁ yācito’bhyagāt |**

**ajas tvam asya kṣemāya vadhāya ca sura-dviṣām ||**

**śrīdhara-svāmī (bhāvārtha-dīpikā) : **tathā vasudevasya bhāryāyāṁ devakyām aja eva tvam abhyagāt | putratvam iti śeṣaḥ | prathama-puruṣas tv ārṣaḥ | arbhatvam iti pāṭhaḥ sugamaḥ | tābhyām eva pūrvaṁ sutapaḥ-pṛśni-rūpābhyāṁ yācitaḥ san | asya jagataḥ kṣemāya ||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **aja eva tvam abhyagāt putratvam iti śeṣaḥ | prathama-puruṣas tv ārṣaḥ | arbhatvam iti pāṭhaḥ sugamaḥ | tābhyām eva pūrvaṁ sutapaḥ-pṛśni-rūpābhyāṁ yācitaḥ san | asya jagataḥ kṣemāya ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yācitas tābhyām eva sutapaḥ-pṛṣṇibhyām abhyagāt putratām iti śeṣaḥ | ārṣaḥ prathama-puruṣaḥ | arbhatvam iti pāṭhaḥ sugamaḥ ||33||

 **...**

|| 1.8.34 ||

**bhārāvatāraṇāyānye bhuvo nāva ivodadhau |**

**sīdantyā bhūri-bhāreṇa jāto hy ātma-bhuvārthitaḥ ||**

**śrīdhara-svāmī (bhāvārtha-dīpikā) : **ātma-bhuveti brahma-prārthanasya prādhānya-vivakṣayā ||34||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ātma-bhuveti brahma-prārthanasya prādhānya-vivakṣayeti sarvaṁ matāntaram ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **brahmaṇā prārthito bhuvo bhārāvataraṇāya jātaḥ, kīdṛśyā bhuvaḥ? udadhau samudre nāva iva bhūri-bhāveṇa sīdantyā iti matāntarāṇi ||34||

 **...**

|| 1.8.35 ||

**bhave’smin kliśyamānānām avidyā-kāma-karmabhiḥ |**

**śravaṇa-smaraṇārhāṇi kariṣyann iti kecana ||**

**śrīdhara-svāmī (bhāvārtha-dīpikā) : **matāntaram | paramānanda-svarūpājñānam avidyā tato dehādy-abhimānāt kāmas tataḥ karmāṇi taiḥ kliśyamānānāṁ tan-nivṛttaye śravaṇādy-arhāṇi karmāṇi kariṣyan ||35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sva-matam āha—avidyā ajñānaṁ tataḥ kāmaḥ tataḥ karmāṇi taiḥ kliśyamānānāṁ sāṁsārikāṇām api prema-bhakti-siddhy-artham eva karmāṇi kariṣyan kleśa-nivṛttis tvānuṣaṅgikī | uttara-śloke padāmbuja-darśanasyaiva śravaṇādi-phalatvokteḥ | tad-darśanaṁ tu prema-labhyam eva ||35||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **svamatam āha—bhave iti | avidyā-tasmiṁs tad-dhetuḥ, tataḥ kāmo bhogecchā, tataḥ karmāṇi tairasmin bhave kliśyamānānāṁ prāṇinām ānuṣaṅgika-kleśakṣayāṇi śravaṇa-dhyānādi-śuddha-bhakti-nimittāni karmāṇi caritāni kariṣyan jāta iti kecanāhuḥ ||35||

 **...**

**|| 1.8.36 ||**

**śṛṇvanti gāyanti gṛṇanty abhīkṣṇaśaḥ**

**smaranti nandanti tavehitaṁ janāḥ |**

**ta eva paśyanty acireṇa tāvakaṁ**

**bhava-pravāhoparamaṁ padāmbujam ||**

**śrīdhara-svāmī (bhāvārtha-dīpikā) : **asya pakṣasya siddhāntatām abhipretya śravaṇādi-phalam āha—śṛṇvantīti | **nandanty** anyaiḥ kīrtyamānam abhinandanti | ye **janāḥ** | **īhitaṁ** caritam | **tāvakaṁ** tvadīyaṁ **padāmbujaṁ** | **ta eva**, paśyanty eva, **acireṇa** eveti ca sarvatrāvadhāraṇam | kīdṛśam ? **bhava-pravāhasya** janma-paramparāyā **uparamo** yasmiṁs tat ||36||

———————————————————————————————————————

**kaivalya-dīpikā :** **śṛṇvanti** iti | evaṁ bhaktasya mukhyatvād brahma-sāyujyam uktvā tasyaiva bhagavat-sāmīpyādi-mukti-lipsoḥ stāḥ pradarśayitu-kāmas tv āha—kuntīti | **abhīkṣṇaśaḥ** punaḥ punaḥ | **nandanti** praśaṁsanti | **īhitaṁ** karmata eva ye śravaṇādi-ratāḥ, nānye | **bhavaḥ** saṁsāraḥ | sa eva **pravāhaḥ** | jala-pravāhavat patitaṁ na muñcanti | uccāvaceṣu sthāneṣu pātayatīti pravāhaḥ | tasya **uparamaṁ** vināśo yatra **padāmbuje** tat tathā | etena sāmīpya-rūpā muktir uktā ||36||  [mu.pha. 19.28]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **asya pakṣasya siddhāntatvam abhipretyāha—śṛṇvantīti | **te** eva, na tv anye | **paśyanty** eva, na tu na paśyanti | **acireṇaiva**, na tu cireṇa | **tāvakam** eva, na tvad-aṁśasya kasyacit | **bhava-pravāhoparamam** eva, na tu saṁsārānivartakam | **padāmbujam** eva, na tu tava nirviśeṣaṁ svarūpam iti | artha-saundarya-lābhāya ṣaḍ-avadhāraṇāni draṣṭavyāni ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ayaṁ pakṣaḥ siddhānta iti bhāvenāha—**śṛnvantīti** | **īhitaṁ** caritam, anyaiḥ kīrtitena tena **nandanti,** samṛddhiṁ labhante | ta eva nānye, **paśyanty evācireṇaiva tāvakam** eva, na tu tvad-aṁśasya kasyacit | **bhava-pravāhoparamam** eva **padāmbujam** eva, na tu vaikuṇṭha-mātram ity arthaḥ | saundaryāvadhāraṇāni bahūni yojyāni ||36||

**...**

**|| 1.8.37 ||**

**apy adya nas tvaṁ sva-kṛtehita prabho**

**jihāsasi svit suhṛdo’nujīvinaḥ |**

**yeṣāṁ na cānyad bhavataḥ padāmbujāt**

**parāyaṇaṁ rājasu yojitāṁhasām ||**

**śrīdhara-svāmī (bhāvārtha-dīpikā) : **idānīṁ tavāsmat-parityāgo’nucita ity āśayenāha—apīti caturbhiḥ | he prabho, suhṛdo’tisnigdhān anujīvinaś ca no’dyāpi svit kiṁsvit tvaṁ jihāsasi | yeṣām  asmākam anyat parāyaṇaṁ naivasti | tat kutaḥ ? rājasu yojitam aṁho duḥkhaṁ yais teṣām  | svānāṁ kṛtam īhitam apekṣitaṁ yena tasya sambodhanam | visargānta-pāthe tvaṁ-pada-viśeṣaṇam ||37|| 

———————————————————————————————————————

**kaivalya-dīpikā :** **api** iti | kṛṣṇa-prayāṇaṁ niṣedhayati | **api** aho **jihāsasi** svān hātum icchasi | kiṁ ca, vayaṁ hi **suhṛdo**’**nujīvanaś** ca | **tvaṁ sva-kṛtehitaḥ** svasmin ātmīye kṛtam īhitam abhilaṣitaṁ yena, sa tathā | svajanasya kāmān pūrayasīty arthaḥ | **rājasu** kṣatriyeṣu **suyojitaṁ** suṣṭhu yogaṁ nītam | **aṁhaḥ** pāpaṁ karma yais te tathā ||37|| [mu.pha. 15.11]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **asmākaṁ sukha-duḥkhe tvad-darśanādarśane eva nānye | tatra sukha-samayo gataḥ samprati duḥkha-samayo’yam āyātīty āha—apy adyeti | adya no’smān api svit tvaṁ jihāsasi, yato’dya tvaṁ dvārakāṁ yātum icchasīti bhāvaḥ | nanu bahu-dina-matrāvasam, samprati dvārakāṁ yāmy eva | tatra mamāvaśyaṁ kiñcit kṛtyam asti | anujñāṁ dehīt yata āha—sva-kṛtehitaḥ svenaiva kṛtaṁ niṣpāditam īhitaṁ cikīrṣitaṁ yasya saḥ tvaṁ kṛta-kartavyo’sīti bhāvaḥ | nirvisarga-pāṭhe sambodhanāntaram, rājasu yojitam aṁhas tat-pitrādi-vadhena vairaṁ yais teṣām  | anujīvino mat-putrān adhunāpi rakṣann atraiva tiṣṭheti bhāvaḥ ||37||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dvārakāṁ jigamiṣum ālakṣyāha—apy adyeti | he prabho! tvam adya no'smān jihāsasi tyaktvā gantum icchasi | svid iti praśne | nanu tatra kṛtyam asti? tatrāha—svenaiva kṛtam īhitaṁ vāñchitaṁ yasya saḥ, kṛta-kartavyo'sīty arthaḥ | tvad-vikṣāṁ vināsmākaṁ mahad eva duḥkhaṁ bhāvītyāha—yeṣaṁ na ceti | tvayi gate'nyac ca duḥkha-kāraṇaṁ bhāvīty āha—rājasv iti | aṁhas tat-pitrādi-vadha-hetukaṁ vairam iti sarvathātra sthayam ity etad artham etat | tasmān naḥ suhṛdo rakṣann ihaiva nivaseti viyogārtiḥ sūcitā ||37||

 **...**

|| 1.8.38 ||

**ke vayaṁ nāma-rūpābhyāṁ yadubhiḥ saha pāṇḍavāḥ |**

**bhavato’darśanaṁ yarhi hṛṣīkāṇām iveśituḥ ||**

**madhvācāryaḥ (bhāgavata-tātparyam) : **yarhi bhavato darśanaṁ tadā yadūnām asmākaṁ nāma-rūpe ||38||

———————————————————————————————————————

**śrīdhara-svāmī (bhāvārtha-dīpikā) : **nanu tava bandhavo yadavaḥ putrāś ca pāṇḍavāḥ śūrāḥ samarthāś ca tat kiṁ kārpaṇyaṁ bhāṣase’ta āha—ke vayam iti | yarhi bhavato’drśanaṁ yadā tvam asmān na paśyasi tadā nāma-rūpābhyāṁ nāmnā vikhyātyā rūpeṇa samṛddhayā ca yadubhiḥ pāṇḍavā nāma ke vayaṁ na ke’pi | atitucchā ity arthaḥ | hṛṣīkāṇām indriyāṇām īśitur jīvasyādarśane yathā na kiṁcin nāma ca rūpaṁ ca tadvat ||38||

———————————————————————————————————————

**jīva-gosvāmī (krama-sandarbhaḥ) : **pāṇḍavāḥ pāṇḍu-sambandhinaḥ ||38||

———————————————————————————————————————

**viśvanātha-cakravartī (sārārtha-darśiṇī) : **nanu bhīmārjunādayas te putrā mahā-baliṣṭhā eva | rājā tu sākṣād dharma eva | yādavāś ca bāndhavā iti na te kāpi cintā ity ata āha—ke vayam iti | nāmnā khyātyā rūpeṇa sāmarthyena ca | īśitur jīvasyādarśane hṛṣīkāṇāṁ yathā na kiñcin nāma rūpaṁ ca tadvat ||38||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu tava śatravo nihatāḥ, yādavā bāndhavāḥ santi, putrāścātiśūrā dharma-pradhānā dīpyante, tathāpy evaṁ kiṁ bhāṣase? tatrāha—ke vayam iti | bhavato yarhya darśanaṁ yadā tvam asmān na paśyasi tadā nāma-rūpābhyāṁ khyāti-samṛddhibhyāṁ vayaṁ ke? na ke'pīty arthaḥ | asmākaṁ te viphale syātāṁ, yathā hṛṣīkāṇam īśitūrjīvasyādarśane te viphale tadvat | tvad-viyogo'smākaṁ mṛtikalpa iti bhāvaḥ ||38||

 **...**

|| 1.8.39 ||

**neyaṁ śobhiṣyate tatra yathedānīṁ gadādhara |**

**tvat-padair aṅkitā bhāti sva-lakṣaṇa-vilakṣitaiḥ ||**

**śrīdhara-svāmī (bhāvārtha-dīpikā) : **kiṁ ca, yathedānīm iyam asmat-pālyā bhūmiḥ svaira-sādhāraṇair vajrāṅkuśādibhir lakṣaṇair vilakṣitaiś cihnitais tvat-padair aṅkitā satī bhāti | tatra tadā tvayi nirgate sati na śobhiṣyate ||39||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yadi tvam ito yāsyasi tatra tadā iyaṁ bhūmiḥ sva-lakṣaṇair dhvaja-vajrādibhir vilakṣitair vailakṣaṇyaṁ prāptaiḥ ||39||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kiñca—yadā tvam itaḥ prayāsyasi, tad eyam asmat-pālyā bhūmir na śobhiṣyate yathedānīṁ tvat-padair aṅkitā bhāti śobhate | kīdṛśair ity āha—sveti | svāny asādhāraṇāni yāni dhvaja-vajrāṅkuśādīni lakṣaṇāni cihnāni tair vilakṣitaiś cihnitaiḥ tathā ca tvat-pada-cihna-śūnyāmimāṁ bhūmiṁ paśyatām asmākaṁ duḥkhaṁ mahad-bhāvīti ||39||

 **...**

|| 1.8.40 ||

**ime jana-padāḥ svṛddhāḥ supakvauṣadhi-vīrudhaḥ |**

**vanādri-nady-udanvanto hy edhante tava vīkṣitaiḥ ||**

**śrīdhara-svāmī (bhāvārtha-dīpikā) : **api ca ime jana-padā deśāḥ svṛddhāḥ susamṛddhāḥ santaḥ ||40||

———————————————————————————————————————

**jīva-gosvāmī (krama-sandarbhaḥ),viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **jana-padādayo'pi tvad-vīkṣaṇādṛte'samṛddhāḥ santaḥ asmān duḥkha-yiṣyanti ||40||

 **...**

|| 1.8.41 ||

**atha viśveśa viśvātman viśva-mūrte svakeṣu me |**

**sneha-pāśam imaṁ chindhi dṛḍhaṁ pāṇḍuṣu vṛṣṇiṣu ||**

**śrīdhara-svāmī (bhāvārtha-dīpikā) : **gamane pāṇḍavānām akuśalam agamane ca yādavānām ity ubhayato vyākula-cittā satī teṣu sneha-nivṛttiṁ prārthayate—atheti | viśveśety-ādi-sambodhanāni sneha-pāśa-cchede sāmarthya-khyāpanāya | dṛḍhaṁ santam ||41||

———————————————————————————————————————

**jīva-gosvāmī (krama-sandarbhaḥ) : **atheti tair avatāritam | evam apy ubhayeṣāṁ tādṛśa-tad-ekālambanatā-darśanena teṣv adhika-bhagavat-prīty-ādhāratvaṁ svasyādhika-sneha-hetur iti teṣu sneha-ccheda-vyājenobhayeṣām  api tvad-aviccheda eva kriyatām iti ca vyajyate | tataś cottaratra sūta-vākye tāṁ bāḍham ity upāmantryety atra śrī-bhagavad-abhyupagamo’pi sarvatraiva saṅgacchate ||41|| [prīti-sandarbhaḥ 112]

———————————————————————————————————————

**viśvanātha-cakravartī (sārārtha-darśiṇī) : **gamane pāṇḍavānām akuśalam agamane ca yādavānām ity ubhayato vyākula-cittā satī teṣu sneha-nivṛttiṁ prārthayate—atheti | yas tvaṁ sarveṣām eva viśveṣām īśo bhavasi | ātmā cetayitā | tad-rūpo’pi sva-svānuvartināṁ vṛṣṇi-pāṇḍūnāṁ kalyāṇāya kappa-sindhus tvam eva sāvadhānaḥ sadaivāsi | ahaṁ kiṁ tat-kuśala-cintayā vṛthaiva mriye iti bhāvaḥ ||41||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kiñ ca—itas tvayi gate pāṇḍavānām agate yadūnāṁ ca paritāpo mahān bhavati, tasmad etān eka-nivāsān kuru, nocet-teṣu teṣu ca dṛḍhaṁ mat-snehapāśaṁ chindhīty āha—atheti | sambodhanāni tat-karaṇa-sāmarthyābhiprāyāṇi ||41||

 **...**

|| 1.8.42 ||

**tvayi me’nanya-viṣayā matir madhu-pate’sakṛt |**

**ratim udvahatād addhā gaṅgevaugham udanvati ||**

**śrīdhara-svāmī (bhāvārtha-dīpikā) : **tataḥ kim ? ata āha—tvayīti | **ananya-viṣayā** satī me **matiḥ ratim udvahatāt**, anavacchinnāṁ prītiṁ karotv ity arthaḥ | **oghaṁ** pūram | yathā gaṅgā pratibandhaṁ na gaṇayati, evaṁ matir api vighnān mā gaṇayatv iti bhāvaḥ ||42||

———————————————————————————————————————

**jīva-gosvāmī (krama-sandarbhaḥ) : **sambandha-vaśād **anya-viṣayā** **tvayi yā matiḥ** saiva **asakṛd** anavacchedena **ratim udvahatāt** | jātayā ratyā pratibandhaṁ nirākarotv ity arthaḥ | tad etad dṛṣṭāntena spaṣṭayati—**gaṅgevaugham** iti | sā yathā mahā-pravāha-dvārā tathaivety arthaḥ | ubhayor api pratibandhe saty adhikocchalana-kṛti-sāmyāt ||41|| [prīti-sandarbhaḥ 113]

———————————————————————————————————————

**viśvanātha-cakravartī (sārārtha-darśiṇī) : **tarhi kiṁ brahma-jñāne spṛhāvatī bhavasi ? vṛṣṇiṣu sneha-cchede mayy api sneha-cchedāt tatra nety āha—tvayīti | **tvayi matiḥ ratiṁ** prītim **ut**karṣeṇa **vahatāt** anavacchinnatayā dadhātu | kiṁ tv **ananya-viṣayā** tvad-bhaktās tvad-abhinnā eva teṣu prītiṁ vinā tvayy api prītir na siddhyet, tvaṁ prasīdasīty api nety ahaṁ jānāmy eva | atas tvattas tvad-bhaktebhyaś cānyatra mamatva-śūnyā | tad api pāṇḍaveṣu yādaveṣu tvad-bhakteṣv api yat snehasya chedaṁ prārthaye tat tvad-avatārāt pūrvata eva deha-sambandhena yo vyavahāra-mayaḥ snehaḥ pravṛttas tasyaiva, na tu tvat-priyatva-nibandhanasya | ata eva bandhakatvena sa mayā pāśa-rūpakeṇa prayukta iti bhāvaḥ | ata eva **gaṅgā yathā udanvaty** akhila-nada-nadīnām āśraye **oghaṁ **pūraṁ **vahati**, tathā **matir **api sarva-bhaktāśrayaṇīye **tvayi ratim** | yathā ca gaṅgā pratibandhaṁ na gaṇayati evaṁ matir api vighnān na gaṇayatv iti bhāvaḥ ||42||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu teṣu ca sneha-pāśa-cchedaṁ yācamānā mayapi tac-chedaṁ yācase? tatrāha—tvayīti | tvad-viyogārtāhaṁ tathākathayaṁ, kintv idaṁ yāce tvayi tat-parikariṇi **matir me ratiṁ** premāṇam **udvahatāt**, tathaivottara-padyārthāt | tathā ca tvad-darśana-viyogo mā bhūd iti ||42||

 **...**

|| 1.8.43 ||

**śrī-kṛṣṇa kṛṣṇa-sakha vṛṣṇy-ṛṣabhāvani-dhrug-**

**rājanya-vaṁśa-dahanānapavarga-vīrya |**

**govinda go-dvija-surārti-harāvatāra**

**yogeśvarākhila-guro bhagavan namas te ||**

**śrīdhara-svāmī (bhāvārtha-dīpikā) : **evam abhyarthya punaḥ praṇamati | he śrī-kṛṣṇa, te namaḥ, upakārān anusmarantī bahudhā saṁbodhayati | kṛṣṇa-sakhārjunasya sakhe | vṛṣṇīnām ṛṣabha śreṣṭha | avanyai bhūmyai druhyanti ye rājanyās teṣāṁ vaṁśasya dahana | evam apy anapavarga-vīryākṣīṇa-prabhāva | govinda prāpta-kāma-dhenv-aiśvarya | go-dvija-surāṇām ārti-hāro’vatāro yasyeti ||43||

———————————————————————————————————————

**jīva-gosvāmī (krama-sandarbhaḥ) : govindeti** | nitya-prāpta-parama-golokādhipatyety arthaḥ | yad vā, atha viśveśa [bhā.pu. 1.8.41] ity-ādi-padya-trayasyaivaṁ yojanā, tat-priya-varge sva-sambandha-hetukāṁ prītiṁ niṣidhya śrī-bhagavaty eva tām abhyarthya punas tat-priya-varge tad-ādhāratvenaiva prītim aṅgīkaroti—**atheti** tribhiḥ | tatra niṣedhaḥ prathamena, abhyarthanā dvitīyena, aṅgīkāras tṛtīyena | atra śrī-kṛṣṇa-sakhety-ādi-sambodhanais tat-prīty-ādhāratvenārjunādiṣv api prītir aṅgīkṛtā ||43_|| _[prīti-sandarbhaḥ 114]

———————————————————————————————————————

**viśvanātha-cakravartī (sārārtha-darśiṇī) : **stavānte sarva-sukhadatvena smarantī praṇamati | kṛṣṇasya arjunasya sakhā | **avanyai druhyanti** ye **rājanyāḥ,** teṣāṁ **vaṁśā** eva vaṁśās teṣāṁ **dahana ! anapavarga-vīrya** ! he akṣīṇa-parākrama | he **govinda** ! prāpta-kāma-dhenv-aiśvarya ||43||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evam akhaṇḍāṁ ratiṁ prārthya sarvānanda-karatvena smarantī praṇamati—he **srī-kṛṣṇa** ! he **kṛṣṇa-sakha** ! phālguna-mitra ! **avani-druhāṁ rājānyānāṁ vaṁśā** eva vaṁśās teṣāṁ **dahana** ! **anapavarga-vīrya** ! akṣīṇa-parākrama! **govinda** ! he labdhānanta-kāma-dhenv-aiśvarya nanda-prasūno ! **bhagavan** te **tubhyaṁ namaḥ** ||43||

 **...**

|| 1.8.44 ||

**sūta uvāca—**

**pṛthayetthaṁ kala-padaiḥ pariṇūtākhilodayaḥ |**

**mandaṁ jahāsa vaikuṇṭho mohayann iva māyayā ||**

**śrīdhara-svāmī (bhāvārtha-dīpikā) : kalāni** madhurāṇi **padāni** yeṣu tair vākyaiḥ **pariṇūtaḥ** stuto’**khila udayo** mahimā yasya saḥ | ṇu stutāv ity asmāt | pariṇuteti vaktavye dīrgha-śabda-chando'nurodhena | **mandam** īṣat | tasya **hāsa** eva **māyā** | vakṣyati hi—hāso janonmāda-karī ca māyā [bhā.pu. 2.1.31] iti ||44||

———————————————————————————————————————

**jīva-gosvāmī (krama-sandarbhaḥ) : pariṇūta-** iti "taudādikaṇū śistavan" ity asya rūpatvena dīrghatvam | **māyayeva mohayann** iti mohana-mātrāṁśe dṛṣṭāntaḥ hāso janonmāda-karī ca māyā [bhā.pu. 2.1.31] iti tu virāḍ-gatam eva | yadi vākyālaṅkāra **iva**-śabdaḥ, tadā māyā-śabdo’pi kṛpā-vācaka eveti | māyā dambhe kṛpāyāṁ ca iti koṣa-kārāḥ ||44||

———————————————————————————————————————

**viśvanātha-cakravartī (sārārtha-darśiṇī) : **pariṇūteti | "taudādikaṇūśi stavana" ity ayaṁ dīrghānta eva | **māyayeva** **mohayan**, na tu māyayā, kintu premṇaivety arthaḥ ||44||

———————————————————————————————————————

**baladeva-vidyabhūṣaṇaḥ (vaiṣṇavānandinī) : kalāni** madhurāni **padāni** yeṣu tair vākyaiḥ, **pariṇuteti** "nū stavane" dīrghāntas taudādikaḥ | māyayā kṛpayā mohayann iveti tan-mohasya svābhāvikatvādiva-śabdaḥ | yad vā, māyayeva mohayanna tu māyayā kintu premṇaivety arthaḥ ||44||

 **...**

|| 1.8.45 ||

**tāṁ bāḍham ity upāmantrya praviśya gajasāhvayam |**

**striyaś ca sva-puraṁ yāsyan premṇā rājñā nivāritaḥ ||**

**śrīdhara-svāmī (bhāvārtha-dīpikā) : **tvayi me’nya-viṣayā matiḥ [bhā.pu. 1.8.42] iti yat prārthitaṁ, tad bāḍham ity aṅgī-kṛtya ratha-sthānād **gaja-sāhvayam** āgatya, paścāt tāṁ cānyāś ca subhadrā-pramukhāḥ striyaḥ **upamāntrya** anujñāpya **sva-puraṁ** **yāsyan** **rājñā** yudhiṣṭhireṇa **premṇā** atraiva kiñcit kālaṁ nivaseti saṁprārthya **nivāritaḥ** ||45||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tvayi me’nya-viṣayā matiḥ [bhā.pu. 1.8.42] iti yat prārthitaṁ, tad bāḍham ity aṅgīkṛtya ratha-sthānāt **gajasāhvayaṁ** pratyāgatya paścāt **tāṁ** ca anyāś ca subhadrā-pramukhāḥ striyaḥ **upāmantrya** anujñāpya **sva-puraṁ** **yāsyan** rājñā yudhiṣṭhireṇa **premṇā** atraiva kañcit kālaṁ nivaseti samprārthya **nivāritaḥ** | tena ca **rājñā** premṇaḥ sarvato’pi vaśīkaraṇatvātiśayo vyañjitaḥ ||45||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **me matis tvayi ratim udvahatād [bhā.pu. 1.8.42] iti yad abhyarthitaṁ, tad bāḍham iti svīkṛtya ratha-sthānād **gajasāhvayaṁ** **praviśya** nyavasat | paścāt **striyaḥ** pṛthā-draupadī-subhadrānyā **upāmantrya** āpṛcchya **sva-puraṁ** **yāsyan** **rājñā** **premṇā** **nivāritaḥ** | ihaiva kañcit kālaṁ nivaseti saṁprārthya sthāpita ity atibalīyāṁs tat-premeti dhvanyate ||45||

 **...**

|| 1.8.46 ||

**vyāsādyair īśvarehājñaiḥ kṛṣṇenādbhuta-karmaṇā |**

**prabodhito’pītihāsair nābudhyata śucārpitaḥ ||**

**śrīdhara-svāmī (bhāvārtha-dīpikā) : **atha bhīṣma-niryāṇotsavaṁ vaktum upoddhāta-kathāṁ prastauti | **vyāsādyaiḥ** **prabodhito’pi** śucā vyāptaḥ sann ābudhyata vivekaṁ na prāpa | kutaḥ īśvarehāyā ajñaiḥ | sva-bhakta-bhīṣma-niryāṇa-mahotsavāya rājñā saha kuru-kṣetraṁ gantavyaṁ tatra tan-mukhenaivāyaṁ prabodhanīya ity īśvarābhiprāyaḥ kārya-dvaya-vidhāyakas tam ajānadbhir ity arthaḥ | śrī-kṛṣṇenāpi prabodhito nānbudhyat | atra hetuḥ—adbhuta-karmeṇeti | yathā kuru-pāṇḍava-saṁdhānārthaṁ gato’pi yathocitam eva vadann api vigraham eva dṛḍhī-kṛtavān evam atrāpi prabodhayann abodham eva dṛḍhī-cakārety arthaḥ ||46||

———————————————————————————————————————

**jīva-gosvāmī (krama-sandarbhaḥ) : **vyāsādyair iti | nābuddhyata pratyuta śucā vyāpta evāsīd ity arthaḥ | īśvarasya tādṛg-icchayaiva teṣāṁ yuktiḥ pratihata-śaktikā kṛteti svāmy-abhiprāyaḥ | vastutas tv evaṁ vyākhyeyam, yadyapi vyāsādyāḥ rājāyaṁ svopadeśaṁ na maṁsyata iti jānanty eva tathāpy adbhūta-karma-mayyā īśvarehāyā vijñair api sad-dhiḥ sambodhita iti ||46||

———————————————————————————————————————

**viśvanātha-cakravartī (sārārtha-darśiṇī) : **yarhy aham idānīm ihaiva sthito’bhūvaṁ tarhy asana-mṛtyu-kālaṁ mad-darśanaṁ vinā martum anicchantaṁ bhīṣmaṁ sva-bhaktam ātmānaṁ sa-parikaram eva sandarśya sukhayāmi | loke tad-utkarṣaṁ khyāpayituṁ tan-mukhenaiva rājānaṁ ca prabodhayāmīti bhagavad-abhiprāyaṁ vyañjayann āha—īśvarasya kṛṣṇasya īhāyā uktala-kṣaṇasya abhiprāyasya ajñair vijñair vā | adbhuta-karmaṇeti idam asyādbhutaṁ karma—yat svayam evāsya hṛdi praviśya avivekam utthāpitavān | bahiś ca sva-kartṛkeṇa vyāsādi-kartṛkeṇāpi prabodhanābodham eva dṛḍhīcakāra | tena ca bhīṣma-mukhoditena tattvena taṁ prabodhya vyāsādibhyo’pi matto’pi mad-ekānta-bhakto bhīṣmo’tiśayena dharma-jñāna-tattvajña iti loke vikhyāpayāmāsa | kiṁ ca, yudhiṣṭhirasya tu tato’pi premādhikyād ādhikyaṁ yat tad-anurodhenaiva dvārakām agacchaṁs tatra sthitaḥ, tata eva tan-nikaṭaṁ gatbā tathā cakre iti vivecanīyam ||46||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atha bhīṣma-niryāṇotsavaṁ vakṣyann upodghātaṁ prastauti—vyāsādyaiḥ kṛṣṇena ca prabodhito'pi rājā nābudhyata vivekaṁ na gataḥ | īśvarehājñaiḥ īśvarasya bhakta-mahima-vardhane'ti-samarthasya kṛṣṇasyehāṁ niryāṇa-velāyāṁ bhīṣmagre sapārṣadena mayā stheyaṁ, tad-vākair eva rājā prabodhya iti ceṣṭāṁ jānadbhir api tad-iṅgitenopadiśadbhir ity arthaḥ | ajānadbhir iti pakṣe tv atad-guṇa-saṁvijñāno bahubrīhiḥ, vyāsasyeśvaratvena sārvajñyāt | adbhutaṁ taiḥ svena copadiṣṭasya bodho nābhūt, kitvabodho'bhyavardhatety āścaryaṁ karma yasyety arthaḥ ||46||

 **...**

|| 1.8.47 ||

**āha rājā dharma-sutaś cintayan suhṛdāṁ vadham |**

**prākṛtenātmanā viprāḥ sneha-moha-vaśaṁ gataḥ ||**

**śrīdhara-svāmī (bhāvārtha-dīpikā) : **abodham eva prapañcayati—āheti ṣaḍbhiḥ | prākṛtenāviveka-vyāptenātmanā cittena | he viprāḥ ||47||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **abodham eva prapañcayati | prākṛtenaṭmanā cittena vastutas tu tasyātmā hy aprākṛta eveti | tad api prākṛtatvāropo bhagavad-icchayaivokta-prayojanāyeti jñeyam ||47||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **abodhaṁ prapañcayati—āheti | prākṛtena prakṛti-kāryāvivekavatā bhagavad icchodgata-tan-miśritenety arthaḥ | ātmanā cittena ||47||

 **...**

|| 1.8.48 ||

**aho me paśyatājñānaṁ hṛdi rūḍhaṁ durātmanaḥ |**

**pārakyasyaiva dehasya bahvyo me’kṣauhiṇīr hatāḥ ||**

**śrīdhara-svāmī (bhāvārtha-dīpikā) : **pārakyasya śva-śṛgālādy-āhārasya dehasyārthe | me mayā | akṣauhiṇīr akṣauhiṇyaḥ | akṣauhiṇī-pramāṇaṁ tu vyāsenoktam—


    akṣauhiṇī prasaṅkhyātā rathānāṁ dvija-sattamāḥ | 


    saṅkhyā-gaṇana-tattva-jñaiḥ sahasrāny eka-viṁśatiḥ || 


    śatāny upari caivāṣṭau tathā bhūyaś ca saptatiḥ | 


    gajānāṁ ca prasaṅkhyānam etad eva prakīrtitam || 


    jñeyaṁ śata-sahasraṁ tu sahasrāni navaiva tu | 


    nārāṇām api pañcāśacchatāni trīṇi caiva hi || 


    pañca-ṣaṣṭhi-sahasrāṇi tathāśvānāṁ śatāni ca | 


    daśottarāṇi ṣaṭ prāhuḥ saṅkhyā-tattva-vido janāḥ |


    etām akṣauhiṇīṁ prāhur yathāvad iha saṅkhyayā || iti ||48||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **pārakyasya śva-śṛgālādy-āhārasya dehasyārthe akṣauhiṇīr akṣauhiṇyo hatāḥ | akṣauhiṇī-pramāṇaṁ vyāsenoktam—


    akṣauhiṇī prasaṅkhyātā rathānāṁ dvija-sattamāḥ | 


    saṅkhyā-gaṇana-tattva-jñaiḥ sahasrāny eka-viṁśatiḥ || 


    śatāny upari caivāṣṭau tathā bhūyaś ca saptatiḥ | 


    gajānāṁ ca prasaṅkhyānam etad eva prakīrtitam || 


    jñeyaṁ śata-sahasraṁ tu sahasrāni navaiva tu | 


    nārāṇām api pañcāśacchatāni trīṇi caiva hi || 


    pañca-ṣaṣṭhi-sahasrāṇi tathāśvānāṁ śatāni ca | 


    daśottarāṇi ṣaṭ prāhuḥ saṅkhyā-tattva-vido janāḥ |


    etām akṣauhiṇīṁ prāhur yathāvad iha saṅkhyayā || iti ||48||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pārakyasya śva-śṛgālādy āhārasya | akṣauhiṇīr iti prathamārthe dvitīyā | tat-parimāṇaṁ ca śrī-vyāsenoktam—


        akṣauhiṇī prasaṅkhyātā rathānāṁ dvija-sattamāḥ | 


        saṅkhyā-gaṇana-tattvajñaiḥ sahasrāṇy ekaviṁśatiḥ || 


        śatāny upari caivāṣṭau tathā bhūyaś ca saptatiḥ | 


        gajānāṁ ca prasaṅkhyānam etad eva prakīrtitam | 


        jñeyaṁ śatasahasrantu sahasrāṇi navaiva tu | 


        narāṇām api pañcāśacchatāni trīṇi caiva hi || 


        pañca-ṣaṣṭi sahasrāṇi tathāśvānāṁ śatāni ca | 


        daśottarāṇi ṣaṭ prāhuḥ saṅkhyātattvavido janāḥ || 


        etām akṣauhiṇīṁ prāhur yathāvad iha saṅkhyayā | ity etat ||48||

 **...**

|| 1.8.49 ||

**bāla-dvija-suhṛn-mitra- pitṛ-bhrātṛ-guru-druhaḥ |**

**na me syān nirayān mokṣo hy api varṣāyutāyutaiḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **suhṛdaḥ saṁbandhinaḥ | mitrāṇi sakhāyaḥ | pitaraḥ pitṛvyāḥ ||49||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : suhṛdaḥ** sambandhinaḥ | **pitaraḥ** pitṛvyāḥ ||49||

 **...**

|| 1.8.50 ||

**naino rājñaḥ prajā-bhartur dharma-yuddhe vadho dviṣām |**

**iti me na tu bodhāya kalpate śāsanaṁ vacaḥ ||**

**śrīdhara-svāmī (bhāvārtha-dīpikā) : **smṛty-ādy-anuśāsanād dharma-yuddhe na doṣa iti cet tatrāha—naino rājña iti | dviṣāṁ vadha enaḥ pāpaṁ na bhavatīti yac chāsanaṁ śikṣā-rūpaṁ vacaḥ | kuto na kalpyate | yatas tad vacaḥ prajā-bhartur eva | ayaṁ bhāvaḥ—sva-prajānām anyato vādhe prasakte tad vadho’nujñātaḥ duryodhanena tu prajāyāṁ pālyamānāyāṁ mayā kevalaṁ rājya-lobhena hatatvāt pāpam evedam iti ||50||

———————————————————————————————————————

**jīva-gosvāmī (krama-sandarbhaḥ) : **naina iti | rājñā dharma-yuddhe dviṣāṁ vadhaḥ enaḥ pāpaṁ na bhavatīti yat śāsanaṁ vacaḥ tat tu na me bodhāya kalpate | yataḥ tad-vacaḥ prajāḥ pālayantam eva rājānaṁ prati na tu lubdhaṁ pratīti vākyārthaḥ | bhāvārthas tu ṭīkāvad eva ||50||

———————————————————————————————————————

**viśvanātha-cakravartī (sārārtha-darśiṇī) : **dviṣāṁ vadhaḥ, enaḥ pāpaṁ na bhavatīti yat śāsanaṁ śikṣā-rūpaṁ vacaḥ kuto na kalpate yatas tad-vacaḥ prajā-bhartur eva | ayaṁ bhāvaḥ, sva-prajānām anyato vadhe prasakte tad-vadho’nujñātaḥ, duryodhanena tu prajāyāṁ pālyamānāyāṁ mayā kevalaṁ rājya-lobhena hatatvāt pāpam evedaṁ mama jātam iti ||50||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yuddhe dviṣāṁ vadho rājña enaḥ pāpaṁ na bhavatīti śāsanaṁ śikṣā-rūpaṁ yad-dharma-śāstrīyaṁ vacas tan me bodhāya na kalpate, yatas tad-vacaḥ prajā-bhartur eva | ayam āśayaḥ—prajā-pīḍakān dviṣaḥ prajā-pālanāya dharma-yuddhe nighnato rājñaḥ pāpaṁ na syāt, ahantu tat-pālakān eva duryodhanādīn rājyalobhena hatavāniti kathaṁ pāpaṁ me nābhūd iti ||50||

 **...**

|| 1.8.51 ||

**strīṇāṁ mad-dhata-bandhūnāṁ droho yo’sāv ihotthitaḥ |**

**karmabhir gṛhamedhīyair nāhaṁ kalpo vyapohitum ||**

**śrīdhara-svāmī (bhāvārtha-dīpikā) : **kiṁ ca, yuddhe puṁsāṁvadho bhavatu nāma dharmaḥ. strīṇāṁ tu mayā hatā bandhavo yāsāṁ tāsāṁ yo’sau droho’nuddiṣṭo’py utthitas taṁ vyapohitum apākartuṁ kalpaḥ samartho nāham | gṛha-medhīyair gṛhāśrama-vihitaiḥ ||51||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **mayā hatā bandhavo yāsāṁ tāsām | kalpaḥ samarthaḥ ||51||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu dviṣāṁ puṁsāṁ yuddhe vadho bhavatu dharmaḥ, mad-dhata-bandhūnāṁ strīṇāṁ yo'nuddiṣṭo'pi drohaḥ samutthitaḥ, taṁ vyapohituṁ nirākartuṁ gṛhamedhīyair gṛhāśramoddeśena vihitair agnihotrādibhir nāhaṁ kalpaḥ samartho'smi | tasmāt pāpiṣṭho'ham ||51||

 **...**

|| 1.8.52 ||

**yathā paṅkena paṅkāmbhaḥ surayā vā surākṛtam |**

**bhūta-hatyāṁ tathaivaikāṁ na yajñair mārṣṭum arhati ||**

**śrīdhara-svāmī (bhāvārtha-dīpikā) : **nanu sarvaṁ pāpmānaṁ tarati, tarati brahma-hatyāṁ yo’śvamedhena yajate, ya u cainam evaṁ veda iti śruteḥ pāpam aśvamedhena naśyed evety āśaṅkyāviveka-vijṛmbhitaṁ hetu-vādam āśritya nirākaroti—yatheti | yathā ghana-paṅkena paṅkāmbho na mṛjyate, yathā vā surā-leśa-kṛtam apavitryaṁ bahvyā surayā na mṛjyate tasyaiva bhūta-hatyām ekāṁ pramādato jātāṁ buddhir pūrva-hiṁsā-prāyair yajñair mārṣṭuṁ śodhayituṁ nārhatīti ||52||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu ca sarvaṁ pāpmānaṁ tarati tarati tarati brahmahatyāṁ yo’śvamedhena yajate iti śruteḥ pāpam aśvamedhena naśyed iti cet tatrāha, yathā ghana-paṅkena paṅkāmbho na mṛjyate, yathā vā surāleśa-kṛtam apāvitryaṁ bahvyā surayā na mṛjyate | yajñaiḥ buddhi-pūrvaka-hiṁsā-prāyair bahubhir yajñaiḥ ||52||

iti sārārtha-darśinyāṁ harṣiṇyāṁ bhakta-cetasām |

prathame’ṣṭamo’dhyāyaḥ saṅgataḥ saṅgataḥ satām ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu sarvaṁ pāpnānaṁ tarati brahma-hatyāṁ yo'śvamedhena yajeta, ya u vainam evaṁ veda iti śravaṇāt aśvamedhena nikhila-pāpanāśāttava paritāpo nocita iti ced, aśvamedhasyāpi bahu-hiṁsā-miśratvena pāpa-hetutvāt na tena tan-nāśa ity āha—yatheti | paṅkena yathā paṅkānto na mṛjyate, surālavakṛtam apāvitryaṁ yathā surayā bahvyā na mṛjyate, tathā dhī-pūrvaka-hiṁsā-pracurair anekair yajñair ekāṁ bhūta-hatyāṁ pramādād api jātāṁ mārṣṭuṁ jano nārhati | hetu-vāda-vijṛmbhito'yam avivekaḥ ||52||

iti śrī-vaiṣṇavānandinyāṁ prathama-skandha-ṭippanyāṁ aṣṭamo'dhyāyaḥ ||8||

 **...**

iti śrīmad-bhāgavate mahā-purāṇe prathama-skandhe

kuntī-stuti-yudhiṣṭhirānutāpo nāma

aṣṭamo’dhyāyaḥ

||8||



**...**

 

(1.9)


## navamo’dhyāyaḥ


### yudhiṣṭhirādīnāṁ bhīṣma-samīpe gamanam, tatra vividhān dharmān upadiśya śrī-kṛṣṇa-stavana-pūrvakaṁ bhīṣmasya mahā-prasthānaṁ ca |

|| 1.9.1 ||

**sūta uvāca—**

**iti bhītaḥ prajā-drohāt sarva-dharma-vivitsayā |**

**tato vinaśanaṁ**[^68]** prāgād yatra deva-vrato’patat ||**

**śrīdhara-svāmī (bhāvārtha-dīpikā) :**

yudhiṣṭhirāya bhīṣmeṇa sarva-dharma-nirūpaṇam |

kṛṣṇa-stutiś ca muktiś ca navame tasya varṇyate ||

yad-arthaṁ tasyāvivekaḥ śrī-kṛṣṇena saṁvardhitas tad darśayati—itīti | sarveṣāṁ dharmānāṁ vivitsayā veditum icchayā | **vinaśanaṁ** kuru-kṣetram | **deva-vrato** bhīṣmaḥ ||1||

———————————————————————————————————————

**jīva-gosvāmī (krama-sandarbhaḥ) : **śrī-bhīṣma-mahima-darśanārthaṁ bhagavad-icchayaiva tat-tat-prabhāva-varaṇam api jātam ity āha—**iti bhīta** iti caturbhiḥ ||1||

———————————————————————————————————————

**viśvanātha-cakravartī (sārārtha-darśiṇī) :** 

navame svaprabhuṁ bhīṣmo dadarśātha tad-ājñayā |

dharmān uktvā bahu stutvā tam eva prāpa bhaktitaḥ ||

yadyapi tavāviveko nāpayāti, tadā sarva-dharma-tattvajñaṁ bhīṣmam api pṛccheti yuktir yadā sarva-sammatā’bhūt, tadā rājā tatraiva yayāv ity āha—**iti** iti | **vivitsayā** vicārecchayā | **vinaśanaṁ** kurukṣetram | **devavrato** bhīṣmaḥ ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

dadarśa kṛṣṇaṁ provāca dharmān tuṣṭāva taṁ vibhum | \
bhīṣmas tam eva prāpeti navame parikīrtitam || \


vyāsādibhir mayā copadiṣṭasyāpi tava ced aviveko nāpayāti, tadā sarva-dharma-svarūpa-vidaṁ tvad-atihitaṁ bhīṣmam api pṛccheti prokto rājā tadā tad-antikaṁ jagāmety āha—**itīti** | **vinaśanaṁ** kurukṣetram ||1-2||

**...**

|| 1.9.2 ||

**tadā te**[^69]** bhrātaraḥ sarve sad-aśvaiḥ svarṇa-bhūṣitaiḥ |**

**anvagacchan rathair viprā vyāsa-dhaumyādayas tathā ||**

**śrīdhara-svāmī (bhāvārtha-dīpikā) : santaḥ** śreṣṭhā **aśvā** yeṣu, tai rathaiḥ ||2||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī), baladeva-vidyabhūṣaṇaḥ (vaiṣṇavānandinī) :** _na vyākhyātam._

**...**

|| 1.9.3 ||

**bhagavān api viprarṣe rathena sa-dhanañjayaḥ |**

**sa tair vyarocata nṛpaḥ kuvera iva guhyakaiḥ ||**

**śrīdhara-svāmī (bhāvārtha-dīpikā) : **+++

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : bhagavān apy** anvagacchat ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : bhagavān apy agacchat**, **sa nṛpo** yudhiṣṭhiraḥ **tair** bhrātṛbhiḥ ||3-4||

**...**

|| 1.9.4 ||

**dṛṣṭvā nipatitaṁ bhūmau divaś cyutam ivāmaram |**

**praṇemuḥ pāṇḍavā bhīṣmaṁ sānugāḥ saha cakriṇā ||**

**śrīdhara-svāmī (bhāvārtha-dīpikā) : sānugāḥ** parivāra-sahitāḥ ||4||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī), baladeva-vidyabhūṣaṇaḥ (vaiṣṇavānandinī) :** _na vyākhyātam._

**...**

|| 1.9.5 ||

**tatra brahmarṣayaḥ sarve devarṣayaś ca sattama**[^70]** |**

**rājarṣayaś ca tatrāsan draṣṭuṁ bharata-puṅgavam ||**

**śrīdhara-svāmī (bhāvārtha-dīpikā) : tatra** tadā **tatrāsan,** tat-kṣaṇam evāgatā ity arthaḥ | **bharata-puṅgavaṁ** bhīṣmam ||5||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : bharata-puṅgavaṁ** bhīṣmam ||5||

**...**

|| 1.9.6-8 ||

**parvato nārado dhaumyo bhagavān bādarāyaṇaḥ |**

**bṛhadaśvo bharadvājaḥ sa-śiṣyo reṇukā-sutaḥ ||**

**vasiṣṭha indrapramadas trito gṛtsamado’sitaḥ |**

**kakṣīvān gautamo’triś ca kauśiko’tha sudarśanaḥ ||**

**anye ca munayo brahman brahmarātādayo’malāḥ |**

**śiṣyair upetā ājagmuḥ kaśyapāṅgirasādayaḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī), baladeva-vidyabhūṣaṇaḥ (vaiṣṇavānandinī) : reṇukā-sutaḥ** paraśurāmaḥ ||6|| **brahma-rātaḥ** śukaḥ | **āṅgiraso** bṛhaspatiḥ ||8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

**...**

|| 1.9.9 ||

**tān sametān mahā-bhāgān upalabhya vasūttamaḥ |**

**pūjayāmāsa dharmajño deśa-kāla-vibhāgavit ||**

**śrīdhara-svāmī (bhāvārtha-dīpikā) : vasūttamo** bhīṣmaḥ | **deśa-kāla-vibhāga-vid** ity utthātum aśakyatvāc chayāna eva manasā vācā ca **pūjayāmāsa** ity abhiprāyaḥ ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : vasūttamo** bhīṣmaḥ ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : vasūttamo** bhīṣmaḥ, tadānīm ucitāṁ pūjāṁ vyadhāt ||9||

**...**

|| 1.9.10 ||

**kṛṣṇaṁ ca tat-prabhāva-jña āsīnaṁ jagad-īśvaram |**

**hṛdi-sthaṁ pūjayāmāsa māyayopātta-vigraham ||**

**śrīdhara-svāmī (bhāvārtha-dīpikā) : hṛdi-sthaṁ** santaṁ purataś cāsīnaṁ **pūjayāmāsa** ||10||

———————————————————————————————————————

**jīva-gosvāmī (krama-sandarbhaḥ) : kṛṣṇam** iti | sadā sveṣāṁ **hṛdi-sthaṁ** hṛdayastham api **māyayā** kṛpayā **upa** netra-samīpe’pi **ātta** ānīto **vigraho** yena, tam ||10||

———————————————————————————————————————

**viśvanātha-cakravartī (sārārtha-darśiṇī) : māyayā** eva **upātto** gṛhīto **vigraho** yudhiṣṭhireṇa sārdhaṁ prabodhāprabodha-hetuko vivādo yena tam | yad vā, **māyayā** kṛpayā **upa** netra-samīpe **ānīto** nija-deho yena, tam ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : tat-prabhāvajñaḥ** kṛṣṇa-pāramaiśvarya-vit, **māyayā** kṛpayā **upa** netra-samīpe **ātta** ānīto **vigrahaḥ** sva-mūrtir yena, tam | yad vā, **māyayā** eva triguṇayā **upātto** gṛhīto **vigraho** yudhiṣṭhireṇa sārdhaṁ bodhābodha-nimittako vivādo yena, tam | vigrahaḥ samare kāye vistāra-pravibhāgayoḥ iti viśvaḥ | yat tu māyika-mūrtikatvam āhuḥ, tad asat | tam ekaṁ govindaṁ sac-cid ānanda-vigraham [go.tā.u. 1.37] iti śruti-vyākopāt | tvayy eva nitya-sukha-bodha-tanāv anante [bhā.pu. 10.14.22] iti smṛteś ca ||10||

**...**

|| 1.9.11 ||

**pāṇḍu-putrān upāsīnān praśraya-prema-saṅgatān |**

**abhyācaṣṭānurāgāsrair andhībhūtena cakṣuṣā ||**

**śrīdhara-svāmī (bhāvārtha-dīpikā) : upāsīnān** samīpe upaviṣṭān | **praśrayo** vinayaḥ, **prema** snehaḥ, tābhyāṁ **saṅgatān** upasannān | pāṭhāntare[^71] tābhyām avanatān | **abhyācaṣṭa** abhyabhāṣata | **anurāgāḥ,** taiḥ snehāśrubhir **andhī-bhūtena** **cakṣuṣā** upalakṣitaḥ ||11||

———————————————————————————————————————

**jīva-gosvāmī (krama-sandarbhaḥ) : **yayā bhīṣmādīnāṁ svāparādha-manana-śaṅkayā munīnāṁ svasyāpi śikṣaṇena yudhiṣṭhiro na śāmyati sma, tām eva śaṅkāṁ tasmiṁs tasya snigdhatā-darśanayā tad-dvārā droṇādīnām api tathā-bhāva-vyañjanayā dūrīkartuṁ tat-sannidhāv ānītavān so’yaṁ śrī-bhagavān iti pūrvābhiprāyam eva vyaktīkartum āha—**pāṇḍu-putrān** iti ||11||

———————————————————————————————————————

**viśvanātha-cakravartī (sārārtha-darśiṇī) : abhyācaṣṭa** abhyabhāṣata ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : abhyacaṣṭa** praikṣata ||11|| 

**...**

|| 1.9.12 ||

**aho kaṣṭam aho’nyāyyaṁ yad yūyaṁ dharma-nandanāḥ |**

**jīvituṁ nārhatha kliṣṭaṁ vipra-dharmācyutāśrayāḥ ||**

**śrīdhara-svāmī (bhāvārtha-dīpikā) : **abhibhāṣaṇam āha—**aho** ity ekādaśabhiḥ | he **dharma-nandanāḥ** ! **kliṣṭaṁ** yathā bhavati, evaṁ **jīvituṁ nārhatha** **yūyam** iti **yad** etad **aho kaṣṭaṁ** jugupsitam | **aho anyāyyaṁ **caitat | **yato** **yūyaṁ** **viprā** **dharmo’cyutaś cāśrayo** yeṣāṁ te ||12||

———————————————————————————————————————

**jīva-gosvāmī (krama-sandarbhaḥ) : aho kaṣṭam** iti taiḥ | tatra iti **yad** iti tad etad yad bhavad-vicāritam ity arthaḥ | tato viprādīnāṁ hiṁsā-bhrāntyā mā kleśaṁ manyasveti bhāvaḥ | **vipra-dharmeti** ṣaṣṭhī-tat-puruṣo vā | yad vā, **dharma-nandanā** api yad yūyaṁ jīvituṁ yogyā na bhavāmeti manyadhve, tad aho kaṣṭam anyāyyaṁ ca | tatrāpi **vipra-dharmācyutānām āśrayā** api yūyaṁ yat tathā manyadhve, tataś ca kliṣṭam iti pūrvavad evānyāyyaṁ kaṣṭaṁ cety arthaḥ | yūyam iti śrī-yudhiṣṭhiraṁ praty eva gauravataḥ sambodhanam ||12||

———————————————————————————————————————

**viśvanātha-cakravartī (sārārtha-darśiṇī) : **aho kaṣṭam aho’nyāyyam iti rājany atideśa evānyāya-kaṣṭe khalu na sambhavatas tat kim atrārthe sarva-viśva-sthiti-kartari viṣṇāv evānyāyaḥ samabhūd iti bhāvaḥ | **kliṣṭaṁ** yathā syāt, tathā **yūyaṁ jīvituṁ nārhatha**, anye tathā jīvanti cet jīvantv iti bhāvaḥ ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tān vilokayaṁs teṣāṁ kaṣṭa-hetuṁ tāvad durvibhāvyam āha—**aho kaṣṭam** iti | he **dharma-nandanāḥ kliṣṭaṁ** yathā syād, evaṁ **yūyaṁ jīvituṁ nārhatha**, yato **viprādy-āśrayāḥ **||12||

**...**

|| 1.9.13 ||

**saṁsthite’tirathe pāṇḍau pṛthā bāla-prajā vadhūḥ |**

**yuṣmat-kṛte bahūn kleśān prāptā tokavatī muhuḥ ||**

**śrīdhara-svāmī (bhāvārtha-dīpikā) : **kiṁ ca, **saṁsthite** mṛte | **bālāḥ prajāḥ** putrā yasyāḥ sā | **vadhūś** ceti dainyaṁ pradarśitam | **tokāny** apatyāni, **tadvatī** | apatyaiḥ saha **kleśān prāptā** ity arthaḥ ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu kiṁ kliṣṭaṁ ? tatrāha—**saṁsthite** mṛte | **bāla-prajā** iti bāla-prajātva-daśāyām ekākiny eva **kleśān prāptā** | **yuṣmākaṁ** prauḍha-vayastve sati tu **tokavatī** putrair yuṣmābhiḥ sahitāpi kaṣṭān prāptety arthaḥ ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kaṣṭam āha—**saṁsthite** mṛte sati | **bāla-prajā vadhūr** iti dainyaṁ pradarśitaṁ, tādṛśī **bahūn kleśān prāptā**, **tokavatī** ca prauḍhaiḥ yuṣmābhiḥ putraiḥ sahitāpi tān muhuḥ prāpteti ||13||

**...**

|| 1.9.14 ||

**sarvaṁ kāla-kṛtaṁ manye bhavatāṁ ca yad apriyam |**

**sa-pālo**[^72]** yad-vaśe loko vāyor iva ghanāvaliḥ ||**

**śrīdhara-svāmī (bhāvārtha-dīpikā) : **kāla-kṛtatvena śokaṁ vārayati—**sarvam** iti dvābhyām | **bhavatām** api | **yad-vaśo** yasya vaśa-vartī ||14||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu tarhi katham asmākaṁ kleśaḥ ? tatra tat-kāraṇaṁ prācīnārvācīnaṁ kim api pāpam apaśyan vaktum asamartha eva lokokti-rītyaivāha—**sarvam** iti | nanu, kālo hi prārabdha-sukha-duḥkha-bhogayor evādhikaraṇam eveti sahakāritvād upacāreṇaiva **kāla-kṛtaṁ manye** iti brūṣe | prārabdha-pāpa-kṛtam iti spaṣṭaṁ kathaṁ na vadasi ? ity ata āha—**bhavatāṁ** **ca** iti | yudhiṣṭhiro hi sākṣād-dharmāvatāra iti prasiddha eva | dharmasyāpi prārabdhaṁ pāpam astīti cen mantavyaṁ, tarhi kathaṁ dharmasya dharmatvam ? ato’tiprabalo’tidurnivāro dustarkaḥ kāla eva kāraṇam ity āha—**sa-pāla** iti ||14||

**sarvaṁ kāla-kṛtaṁ manye bhavatāṁ ca yad apriyam |**

**sa-pālo**[^73]** yad-vaśe loko vāyor iva ghanāvaliḥ ||**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu sarvajño'pi tvam anirṇītaṁ kim iti brūṣe, tatra kiñcit kāraṇaṁ brūhīti cet, lokoktim āśrītya tāvad āha—sarvam iti | bhavatāṁ ca kṛṣṇaikāntinām api yad apriyaṁ pratikūlyaṁ kālasya prabhāvam āha—seti ||14||

**...**

|| 1.9.15 ||

**yatra dharma-suto rājā gadā-pāṇir vṛkodaraḥ |**

**kṛṣṇo’strī gāṇḍivaṁ cāpaṁ suhṛt kṛṣṇas tato vipat ||**

**śrīdhara-svāmī (bhāvārtha-dīpikā) : **aho durghaṭa-ghaṭanā-paṭuḥ kāla ity āha—yatreti | kṛṣṇo’rjunaḥ astrī dhanvī | tatas tatrāpi vipat | puṇya-śarīra-balāstra-naipuṇya-śastra-deva-saṁpattāv apīty arthaḥ ||15||

———————————————————————————————————————

**jīva-gosvāmī (krama-sandarbhaḥ) : **yady asmākaṁ vipattiṁ kala-kṛtām amatvā sva-kṛtām eva tu matvā duḥkhaṁ labhase, tarhi kathaṁ bhavatāṁ sā jātā ? ity abhipretyāha—**yatra** iti ||15||

———————————————————————————————————————

**viśvanātha-cakravartī (sārārtha-darśiṇī) :** nanu, 


    na karhicin mat-parāḥ śānta-rūpe 


    naṅkṣyanti no me’nimiṣo leḍhi hetiḥ | 


    yeṣām  ahaṁ priya ātma sutaś ca 


    sakhā guruḥ suhṛdo daivam iṣṭam || [bhā.pu. 3.25.37] 

iti kapila-devokteḥ kṛṣṇe dāsya-sakhya-vātsalyavataḥ pāṇḍavān kathaṁ kālo’tikrameta ? ity ato’tivismayānvitaḥ kāraṇaṁ vinaiva karmotpatti-rūpaṁ vibhāvanālaṅkāraṁ[^74] bhāvayann āha—**yatra** iti | **kṛṣṇo**’rjunaḥ **astrī** dhanvī | **tatas** tatrāpi **vipat** puṇya-bala-śarīra-bala-naipuṇya-bala-śastra-bala-suhṛd-bala-sampattāv apīty arthaḥ ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **durghaṭa-ghaṭakatvaṁ kālasyāha—**yatra** yuṣmat-pakṣe, **kṛṣṇo**'rjunaḥ, **astrī** dhanvī, **tatas** tatrāpi sampat-kāraṇeṣu satsv api saṁpannābhūd iti viśeṣoktir alaṅkāraḥ | viśeṣoktiḥ kāraṇeṣu satsu kāryā vaco matā iti tal-lakṣaṇāt ||15||

**...**

|| 1.9.16 ||

**na hy asya karhicid rājan pumān veda vidhitsitam |**

**yad-vijijñāsayā yuktā muhyanti kavayo’pi hi ||**

**madhvācāryaḥ (bhāgavata-tātparyam) : **


    asaṅgaś cāvyayo’bhedyo’nigrāhyo’śoṣya eva ca |


    viddho’sṛg-añcito baddha iti viṣṇuḥ pradarśyate ||


    asurān mohayan devaḥ krīḍayaiva sureṣv api |


    mānuṣān madhyayā dṛṣṭyā na mukteṣu kathañcana || iti skānde ||16||

———————————————————————————————————————

**śrīdhara-svāmī (bhāvārtha-dīpikā) : **nanu kṛṣṇaṁ kathaṁ kālo’tikramet ? ity apekṣāyām āha—**na hy asya** śrī-kṛṣṇasyety aṅgulyā nirdiśati | **vidhitsitaṁ** kartum iṣṭaṁ yat | **yasya vidhitsitaṁ tasya jijñāsayā** ||16||

———————————————————————————————————————

**jīva-gosvāmī (krama-sandarbhaḥ) : **na hīti | atra teṣām  ārti-dvāreṇa svasminn āveśārthaṁ tat-khaṇḍana-janita-harṣa-dvāreṇa ca svasmin prema-vardhanārthaṁ tathā **vidhitsitam** iti gūḍho’bhiprāyaḥ ||16||

———————————————————————————————————————

**viśvanātha-cakravartī (sārārtha-darśiṇī) : **tarhy atra kiṁ nirdhārayāmi ? sāmānyatas tāvad ayaṁ siddhāntaḥ sarva-vādi-sammato yat kṛṣṇasya cikīrṣitam anyathā-kartuṁ na ko’pi samarthaḥ | tac cikīrṣitaṁ kim iti adyāpi ko’pi na vetti ? ity āha—**na hy asya **iti | **karhicid** api kāle “ko’pi **pumān** brahma-bhavādiḥ ko’pi na veda, ahaṁ ko varākaḥ ?” iti bhāvaḥ | 

nanu ko’pi mā jānātu, jijñāsā tu avaśyam eva jāyate | tatrāsmāsu duḥkha-dānam eva kiṁ cikīrṣitam ? sukha-dānam eva vā ? ubhaya-dānam eva vā ? tatrādyaṁ na, bhakta-vātsalya-guṇasya lopānaucityāt | dvitīyam api na, adṛṣṭatvād eva | tṛtīyam api na, tat-sauhārda-lopāpatteḥ | tarhi jijñāsām api naiva kartum uciteti vinirṇayann āha—**yad-vijijñāsayā** iti | **yuktā** vivekino’pi **kavayaḥ** sarva-śāstra-jñā api **moham **eva** prāpnuvanti **siddhāntālābhād iti bhāvaḥ | atra bhīṣmasya mahā-vijñasyoktau **kavaya** iti **muhyanti** iti padābhyāṁ yudhiṣṭhirādayo’pi bhagavad-bhaktāḥ prārabdhaṁ bhuñjate iti mataṁ parāstam ||16||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atha sva-matam āha—**na hy asya** iti | **asya** kṛṣṇasya **vidhitsitaṁ** cikīrṣitaṁ **karhicid** api kāle **pumān** brahmādir api **na veda**, kim idaṁ vidhitsatīti na jānāti | nanu na vettu ko'pi, jijñāsā tu jāyate? tatrāha—yad iti | **yuktā** yoginaḥ **kavayo** vidvāṁso'pi | etad uktaṁ bhavati—na khalu bhavatāṁ kaṣṭaṁ prārabdha-racitaṁ śakyaṁ vaktuṁ kṛṣṇaikāntiṣu tad-vallabhatvāt, tasya pāpāṁśa-miśratvena tadvati yudhiṣṭhire dharmatva-virodhāt | na ca kāla-racitaṁ tat, kṛṣṇa-nātheṣu bhavatsu tad-vallabhatvāt, jñaḥ kāla-kālo guṇī sarva-vid yaḥ [śve.u. 6.2] iti mantra-varṇāt kāla-kṛtam ity atra kāla-śakti-matā kṛṣṇenety arthāt | sva-kāla-śaktyā [bhā.pu. 10.1.22] iti vakṣyamāṇāt, tasmāt kṛṣṇādhīnaṁ bhavatāṁ kaṣṭaṁ, tvad avagamī na vetti bhavad-uttha-śubhāśubhayor guṇa-viguṇānvayaṁs tarhi deha-bhṛtāṁ ca giraḥ [bhā.pu. 10.87.40] iti śruti-stotre bhavad-utthety upādānāt | **na ca tad-vijijñāsāpi yuktā**, tayā **kavīnām** api **mohāt**, tathā hi—tasya bhavatsu duḥkha-dānaṁ sukha-dānam ubhaya-dānaṁ vā vidhitsitam? nādyaḥ, bhakta-vatsalya-hānāt, na madhyaḥ, adarśanāt, nāntyaḥ, sauhārda-vilopāt ||16||

**...**

|| 1.9.17 ||

**tasmād idaṁ daiva-tantraṁ vyavasya bharatarṣabha |**

**tasyānuvihito’nāthā nātha pāhi prajāḥ prabho ||**

**śrīdhara-svāmī (bhāvārtha-dīpikā) : idaṁ** sukha-duḥkhādi **daiva-tantram** īśvarādhīnaṁ **vyavasya** niścitya **tasya** īśvarasya **anuvihito**’nuvartī san | kartari ktaḥ | he **nātha** ! kula-paramparā-gata-svāmin, **prabho** samartha, **anāthāḥ** prajāḥ **pāhi** ||17||

———————————————————————————————————————

**jīva-gosvāmī (krama-sandarbhaḥ) : tasmād** asya ajñānusārāt ||17||

———————————————————————————————————————

**viśvanātha-cakravartī (sārārtha-darśiṇī) : idaṁ** sukha-duḥkhādikaṁ **daiva-tantram** īśvarādhīnam eva **vyavasya** niścitya, kintu tad-vidhitsitasya durjñeyatokteḥ sva-bhaktāya tat-pradānādikaṁ durjñeya-prayojanakam ity api niścitya, **tasya** kṛṣṇasya **anuvihito**’nugataḥ hi gatau **anāthāḥ** prajāḥ **pāhi** ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tasmād vicārād virantavyaṁ, yatheṣṭaṁ sa karotu, suvṛttiḥ prapattis tu kāryety āha—tasmād iti | **daiva-tantram** īśādhīnaṁ **vyavasya** niścitya tasya daivasya **anuvihito**'nuvartī san **prajāḥ pāhi** | **anāthā** hata-nāthāḥ he **nātha** ! svāmin ! he **prabho** ! tat-pālane samartha ! dharma-rāja ! ||17||

**...**

|| 1.9.18 ||

**eṣa vai bhagavān sākṣād ādyo nārāyaṇaḥ pumān |**

**mohayan māyayā lokaṁ gūḍhaś carati vṛṣṇiṣu ||**

**śrīdhara-svāmī (bhāvārtha-dīpikā) : **anuvidheyaḥ parameśvarasya śrī-kṛṣṇa evety āha | **eṣa** eva **bhagavān** sarveśvaraḥ | yata **ādyaḥ** **pumān** | tac ca kutaḥ ? yato **nārāyaṇaḥ sakṣāt** ||18||

———————————————————————————————————————

**jīva-gosvāmī (krama-sandarbhaḥ) : **na ca nara-līlā-dṛṣṭyā sādhāraṇa-dṛṣṭir atra kartavyety āha—**eṣa** iti | **sākṣād** eva svayaṁ **bhagavān** | yaḥ sva-lavādyaḥ **pumān** mahat-sraṣṭā so’py ayam eva yaś ca **ādyo** **nārāyaṇaḥ** parama-vyomādhipatiḥ, so’pīti ||18||

———————————————————————————————————————

**viśvanātha-cakravartī (sārārtha-darśiṇī) : **nanv īśvarādhīnam iti tad-vidhitsitaṁ tu na vedety-ādi kathaṁ brūṣe ? īśvaraḥ samprati tava sākṣād-varty eva ity ata imaṁ kṛṣṇam eva pṛṣṭvā kathaṁ sarvaṁ tattvaṁ na vetsi ? ity ata āha—**eṣa** iti | **māyayā mohayann** iti pṛṣṭo hi bhīṣmād api kim aham atitattvajña ity-ādi vācā vañcayan na vakṣyati | kathañcid vadann api mohayiṣyaty eva ity asāv anuvartanīya eva, na tu jijñāsanīya iti bhāvaḥ ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu kṛṣṇaikāntino'smād anyad anuvidheyaṁ, daivaṁ kim ity upadiśasi? tatrāha—**eṣa** iti | **ādyo nārāyaṇaḥ** pañcaviṁśati-tattvāśrayaḥ, tatrāpi **sākṣād bhagavān** svayaṁ-rūpas tasyāpy aṁśīty arthaḥ | nanv evam anye naivāhur iti cet, tatrāha—**mohayann** iti | tad-eka-niṣṭhās tv āhur eveti bhāvaḥ ||18||

**...**

|| 1.9.19 ||

**asyānubhāvaṁ bhagavān veda guhyatamaṁ śivaḥ |**

**devarṣir nāradaḥ sākṣād bhagavān kapilo nṛpa ||**

**śrīdhara-svāmī (bhāvārtha-dīpikā) : **tad upapādayati—asyeti | **anubhāvaṁ** prabhāvam ||19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kiṁ ca, **asyānubhāvaṁ** bhāva-bodhakaṁ ceṣṭā-viśeṣaṁ **śivo veda**, na tu vidhitsitaṁ svarūpaṁ prabhāvaṁ vety arthaḥ | tathā hi rasa-śāstrajñaḥ prathamam anubhāvaṁ stambha-sveda-romāñcādikaṁ veda | tena ca sthāyi-bhāvaṁ ca anubhāvasya vaiśiṣṭya-tāratamyābhyāṁ sthāyi-bhāvasyāpi vaiśiṣṭya-tāratamyaṁ ca | tathaiva yaśodādi-gopīṣu asya dāma-bandhanādi-rūpam arjuna-yudhiṣṭhirograsenādi-sārathya-dāsyādi-rūpaṁ ca pāravaśyam anubhāvaṁ veda | tena ca asya sarveśvarasya sarva-niyantuḥ mahā-svatantrasyāpi vaśīkārakaḥ ko’pi padārtha-viśeṣaḥ, tatra tatra vartamāno’syāpi cittam abhīkṣṇaṁ vidrutī-kurvann adhyāste ity anumimīte ca | sa ca nana-viśeṣavān sva-viṣayāśrayayoś ceto-vidrāvakaḥ paraspara-vaśīkārakaś ca premābhidhāna eva parama-puruṣārtha-cūḍāmaṇiḥ bhakti-snehānurāgādi-śabdair ucyamāno bhavati | 

kiṁ ca, tat-taj-janakeneṣṭena pratisamaya-dṛṣṭena asya vaśīkārādhikyam eva dṛṣṭvā tena ca premādhikyam anumāya siddha-sādhaka-bhakteṣu etat-kartṛkam eva kaṣṭa-pradānaṁ bhakti-vṛddhy-artham eveti siddhāntaṁ niścinoti ca śiva eva nārada eva kapila-deva eveti | ata eva draupady-ādiṣu kaṣṭādhikyāt premādhikyaṁ ca dṛṣṭam | tathā, 


    yasyāham anugṛhṇāmi hariṣye tad-dhanaṁ śanaiḥ | 


    tato’dhanaṁ tyajanty asya svajanā duḥkha-duḥkhitam || [bhā.pu. 10.88.8]

ity-ādi śrī-mukha-vākyena ca bhakta-kaṣṭasya hitaiṣiṇā bhagavataiva dīyamānatvāt na karmārabdhatvam | kiṁ caitad api na sārvatrikaṁ kvacit kvacid akaṣṭenāpi sva-bhakta-bhaktiṁ vardhayatīti vidhitsitaṁ tu na ko’pi vedety uktam | anubhāvaṁ tu śiva-nāradādir eva veda | anye punar mandā dāma-bandhanādikam apy anukaraṇatvena vyācakṣāṇā anubhāvam api na vidur iti ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tān darśayati—asyeti | guhyatamam anubhāvaṁ prabhāvaṁ mahaiśvarya-lakṣaṇaṁ vidhitsitaṁ tu na ko'pīti bhāvaḥ | kvacid-bhaktasya sarvasvam apahṛtya svasmiṁs tat-premāṇaṁ kvacid akaṣṭena bhaktaṁ tat-premāṇaṁ ca vardhayatas tasya prasiddhaḥ | sākṣād-vedeti sambandhaḥ | kapilo bhagavān kārdamiḥ ||19||

**...**

|| 1.9.20 ||

**yaṁ manyase mātuleyaṁ priyaṁ mitraṁ suhṛttamam |**

**akaroḥ sacivaṁ dūtaṁ sauhṛdād atha sārathim ||**

**śrīdhara-svāmī (bhāvārtha-dīpikā) : **tvam ajñānād **yam** evaṁ **manyase** | **mātuleyaṁ** devakyāḥ sutam | **priyaṁ** prīti-viṣayam | **mitraṁ** prīti-kartāram | **suhṛttamam** upakārānapekṣyopakārakaṁ ca | **sauhṛdād** viśvāsāt | **akaroḥ** kṛtavān asi | **sacivaṁ** mantriṇam ||20||

———————————————————————————————————————

**jīva-gosvāmī (krama-sandarbhaḥ) : **asyānubhāva-jñāna-sad-bhāvavatām api bhavatāṁ sambandha-viśeṣa-maya-sarvācchādaka-mādhurya-jñānātmaka-prema-viśeṣeṇa vaśīkāritvaṁ tu tair api durlabham ity āha—yam iti trayeṇa | **sauhṛdāt** tādṛśa-premṇa eva hetoḥ, **yaṁ mātuleyaṁ manyase** | **atha sārathiṁ** sārathim apīty arthaḥ | sa eva sākṣād bhagavān ity-ādi-pūrveṇānvayaḥ | ṭīkāyāṁ mātuleyāḥ ity-ādikaṁ strībhyo ḍhak-siddhārtham itthaṁ vyākhyātam | mātulasyāpatyaṁ mātulāyanir ity eva syāt, vṛddhād apatye phis | evaṁ sambhavāt ||20|| [prīti-sandarbha 95]

———————————————————————————————————————

**viśvanātha-cakravartī (sārārtha-darśiṇī) : **anubhāvam eva darśayati—yam iti | sarveśvarasyāpi yuṣmat-sacivatva-dautyādikaṁ prema-vaśyatvānubhāva ity arthaḥ | atra yam ity asya asyānubhāvam ity anena pūrveṇaivānvayaḥ ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yat kvacit svaikāntiṣu kaṣṭa-pradānaṁ, tat-tu tad-viṣayaka-aniṣṭhaṁ sauhṛdam anubhāvayitum eveti bhāvenāha—yam iti | sarvasya śaraṇaṁ suhṛt [śve.u. 17] iti mantra-varṇāt | tad vinā sarveśvaraṁ taṁ tathā kaḥ śaknuyān mantum iti bhaktānandārtham eva tat-pradānam iti bhāvaḥ ||20||

**...**

|| 1.9.21 ||

**sarvātmanaḥ sama-dṛśo hy advayasyānahaṅkṛteḥ |**

**tat-kṛtaṁ mati-vaiṣamyaṁ niravadyasya na kvacit ||**

**śrīdhara-svāmī (bhāvārtha-dīpikā) : **nanv īśvaraś cet kathaṁ nīce sārarthyādau pravṛttas tatrāha—sarveti | asya tat-kṛtaṁ nīcocca-marka-kṛtaṁ mama yogyam ayogyam iti mater vaiṣamyaṁ kvacid api nāsti | kutaḥ ? niravadyasya rāgādi-śūnyasya | tat kutaḥ ? anahaṅkṛteḥ | tac ca kutaḥ ? advayasya | tad api kutaḥ? sama-dṛśaḥ | tatrāpi hetuḥ—sarvasyātmanaḥ | yatheṣṭaṁ vā hetu-hetumad-bhāvaḥ ||21|| 

———————————————————————————————————————

**jīva-gosvāmī (krama-sandarbhaḥ) : **nanu bhavatu prīti-viśeṣeṇāsmākaṁ tasmiṁs tathā matis tasya sarveṣāṁ paramātmanas tasmād eva samadṛśaḥ paramātmatvād eva sarveṣāṁ tac-chakti-vaibhava-rūpāṇām ātmanāṁ tato’nanyatvād advayasya tasmād eva mātuleyo’ham ity ādy-abhimāna-śūnyasya, tathā nirdoṣasya ca katham aham asya mātuleyaḥ | na tv amuṣetvādi-rūpaṁ mātuleyatvādi-kṛtaṁ mati-vaiṣamyaṁ syād ity-ādi-pūrva-pakṣoṭṭaṅkana-pūrvakaṁ siddhāntayati sarvātmana iti | ṭīkāyāṁ sama-dṛśaḥ ity atra samaḥ sarvatrāvyabhicārī ca saḥ | dṛk jñāna-rūpaś ceti bahuvrīhau hetutvaṁ na ghaṭate ||21|| [prīti-sandarbha 95]

———————————————————————————————————————

**viśvanātha-cakravartī (sārārtha-darśiṇī) : **nanu parameśvarasya bhakti-vaśīkṛtatve dautya-sārathyādir apakarṣa eva, tasmiṁś ca sati kathaṁ premā parameśvarasya sukha-prada ity ata āha—sarvātmana iti | niravadyasya nirdoṣa-premavato’sya kṛṣṇasya tat-kṛtaṁ dautyādi-kṛtaṁ mati-vaiṣamyaṁ na | atra hetuḥ sārvakālikaṁ svataḥ siddhaṁ mahaiśvaryam evety āha—sarvātmana iti | arjunasyāpy ātmā sa eveti svayam eva sārathī rathī ceti | ata eva sama-dṛśaḥ samaṁ tulyam ātmānam eva sarvatra paśyataḥ | sarvātmatvād evādvayasya | dvitīyābhāvād eva anahaṅkṛter garva-śūnyasya | kiṁ ca, mahaiśvarya-hīno’py anyaḥ premī premata eva hetor ātmano nīca-karmottham apakarṣaṁ kleśaṁ ca duḥkhatvena na manyate | asya tu mahaiśvaryāder ānanda-mātrasya kutaḥ premato duḥkham ? tasmād yuṣmākam evotkarṣo yata etādṛśo’pi parameśvaro bhavatāṁ dūtyādikaṁ karotīty āho vaśīkārakatvaṁ premṇa iti bhāvaḥ ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **na ca bhakta-sauhārda-hetukena dūty-ādinā tasyāpakarṣa ity āha—sarvātmano nikhila-niyantuḥ samadṛśo nikhilaṁ manniyamyam iti sarvatra tulya-dṛṣṭeḥ | advayasyeti prāgvat | īdṛśānyābhāvād evānahaṅkṛter agarvasya kṛṣṇasya tat-kṛtaṁ dūtyādi-hetuka mati-vaiṣamyaṁ mamedaṁ yogyam ayogyaṁ veti dhī-dvaidhaṁ nāsti | tathā ca bhakta-vātsalya-lakṣaṇo mahotkarṣa eveti bhāvaḥ ||21||

**...**

|| 1.9.22 ||

**tathāpy ekānta-bhakteṣu paśya bhūpānukampitam |**

**yan me’sūṁs tyajataḥ sākṣāt kṛṣṇo darśanam āgataḥ ||**

**śrīdhara-svāmī (bhāvārtha-dīpikā) : **tathāpi samatve’pi | he bhūpa, anukampitam anukampām ||22||

———————————————————————————————————————

**jīva-gosvāmī (krama-sandarbhaḥ) : **yadyapi tādṛśasya tan na sambhavati, tathāpi he bhūpa ! ekānta-bhakteṣu yuṣmāsv anukampāṁ paśya | yeṣāṁ bhakti-viśeṣeṇa para-vaśaḥ sann asāv api tathā tathātmānaṁ bāḍham evābhimanyata ity arthaḥ | yaḥ khalu śarīrasyāpi sambandha-hetuḥ so’bhimāna eva hi sambandha-hetur mukhyaḥ, na śarīram | evaṁ sati, svāvirbhāvādinā śarīra-sambandhe’pi tasya mātuleyatvādikaṁ sutarām eva sidhyatīti tātparyam | tatra hetur—yan me’sūn iti | yad yasmāt yuṣmat-sambandhād eva hetoḥ | tad evaṁ paramopādeyatva-jñānād eva tat-sambandhātmaka eva śrī-bhagavānutkrāntāv api muhur eva nijālambanī-kṛtaḥ vijaya-sakhe ratir astu me’navadyā [bhā.pu. 1.9.33] iti, pārtha-sakhe ratir mamāstu [bhā.pu. 1.9.35] iti, vijaya-ratha-kuṭumbaḥ [bhā.pu. 1.9.39] ity ārabhya bhagavati ratir astu me mumūrṣoḥ iti ca ||22|| [prīti-sandarbha 95]

———————————————————————————————————————

**viśvanātha-cakravartī (sārārtha-darśiṇī) : **athāpīti | yadyapi yuṣmat-tulyo na bhavituṁ śaknomīti bhāvaḥ | anukampitam asya mayy anukampāṁ paśya, yayā’yam ānanda-maya-sākṣād-brahma-svarūpo’py etādṛśaṁ bībhatsitaṁ mat-samīpa-sthānaṁ prasthāpita ity ayam apy eko’nubhāvo’nubhūyatām iti bhāvaḥ | yuṣmākaṁ tv ayam evānukampya iti bhāvaḥ ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhakta-bandhutāṁ darśayati—yadyapy ayam īdṛśaḥ paramānandamayo'tiśucis tathāpy ekānta-bhakteṣu anukampitaṁ sauhārdoj-jṛmbhitāṁ kṛpāṁ paśya, yad-yenānukampitena vībhatsite'smin sthāne patitasya śastra-vikṣata-sarvāṅgasyāsūṁstyajato me kāle niryāṇa-samaye darśanaṁ dṛg-gocaratāṁ svayam āgata iti kim asya tad-vaktuṁ śaknuyām iti bhāvaḥ ||22||

**...**

|| 1.9.23-24 ||

**bhaktyāveśya mano yasmin vācā yan-nāma kīrtayan |**

**tyajan kalevaraṁ yogī mucyate kāma-karmabhiḥ**[^75]** ||**

**sa deva-devo bhagavān pratīkṣatāṁ**

**kalevaraṁ yāvad idaṁ hinomy aham |**

**prasanna-hāsāruṇa-locanollasan-**

**mukhāmbujo dhyāna-pathaś catur bhujaḥ ||**

**śrīdhara-svāmī (bhāvārtha-dīpikā) : **idānīṁ sva-deha-tyāga-paryantaṁ śrī-kṛṣṇāvasthānaṁ prārthayate—bhaktyeti dvābhyām ||23||

yāvad iti vilambaṁ dyotayati | ahaṁ hinomi tyajāmīti svātantryam | idam ity anātmatvena jñātam | prasanna-hāsenāruṇa-locanābhyāṁ collasad ruciraṁ mukhāmbujaṁ yasya | dhyānasya panthā viṣayaḥ | yo’nyaiś cintyate levalaṁ so’grataḥ sthitaḥ san māṁ pratīkṣitām ity arthaḥ ||24||

———————————————————————————————————————

**jīva-gosvāmī (krama-sandarbhaḥ) : **bhaktyeti yugmakam | yogī samahitāntaḥ-karaṇaḥ san yasmin bhaktyā mana āveśya vā, vācā nama-mātraṁ kīrtayan vā kalevaraṁ tyajan mucyate ||23||

prasanna-hāsety ādinā tad-darśana-bahu-kālatārtham eva śarīra-tyage vilambaḥ kṛta iti labhyate | tataś ca śarīrāntara-prāptau satyāṁ kadā vā darśanaṁ syād ity utkaṇṭhā-iṣṭatvād iti gamyate | yāvan na me nara-daśā daśamī kuto’pi [kṛ.ka. 1.38][^76] ity-ādikaṁ hi śrī-līlā-śukasyāpi prārthanaṁ śrūyate ||24||

———————————————————————————————————————

**viśvanātha-cakravartī (sārārtha-darśiṇī) : **pratīkṣatāṁ kṣaṇam atraiva tiṣṭhatu, yāvad ahaṁ kiñcid vilambya cakṣurbhyām eva saundaryāmṛtaṁ piban svasya mano’nulāpaṁ prakāśayan staumīti bhāvaḥ | mama upāsyatvād dhyānasya panthā viṣayībhūto yaḥ sarva-kālam eva bhavet, sa prasanna-hāsetyādi-rūpo’sminn anta-kāle sākṣān-nayana-gocara eva tiṣṭhatv iti bhāvaḥ | catur bhuja iti bhīṣmasyopāsya-mantra-dhyānasya tathātvam avagamayati ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yogopasṛṣṭa-bhakti-matāṁ tu sa naivam ity āha—bhaktyāveśyeti ||23|| \
 \
ahaṁ khalu tad eka-prapannaḥ, sa me sarvaṁ kartety āha—sa iti | yo'nyeṣāṁ dhyānapatho dhyānenaiva hṛdi bhāvyaḥ, sa me puraḥ-sthitaḥ san māṁ pratīkṣatām | kiyat-kālam iti cet-tatrāha—yāvad idaṁ kalevaraṁ hinomi tyajāmīti tat-tyāge svātantryam | cakṣurbhyāṁ tanmādhurya-sudhāṁ pivan svamanogataṁ ca stutyā prakāśarāmi, tāvad ity arthaḥ | caturbhujam iti bhīṣmasyopāsya-rūpam uktam ||24||

**...**

|| 1.9.25 ||

**sūta uvāca—**

**yudhiṣṭhiras tad ākarṇya śayānaṁ śara-pañjare ||**

**apṛcchad vividhān dharmān ṛṣīṇāṁ cānuśṛṇvatām**

**śrīdhara-svāmī (bhāvārtha-dīpikā) : **tat sānukampaṁ vākyam ākarṇya ||25||

———————————————————————————————————————

**jīva-gosvāmī (krama-sandarbhaḥ) : **tat nija-cira-sthiti-prakāśakaṁ śrī-bhīṣmasya vacanam ākarṇya ||25||

———————————————————————————————————————

**viśvanātha-cakravartī (sārārtha-darśiṇī) : **yudhiṣṭhiras tad ākarṇyeti tarhi māṁ kaḥ prabodhayiṣyatīti vyagro’pṛcchat—śayānaṁ śareti | yadyapi tad-daśāyāṁ praśnānaucityaṁ tad api gaty-antarābhāvād iti bhāvaḥ ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tatra yudhiṣṭhiro rājā tat sānukampaṁ tad-vākyamākarṇya śara-pañjare śayānaṁ bhagavad-dattena vareṇa nivṛtta-śastravyathaṁ karāmalaka-nyāyena paridṛṣṭa-parāvaratattvaṁ bhīṣmaṁ dharmān apṛcchat ||25||

**...**

|| 1.9.26 ||

**puruṣa-sva-bhāva-vihitān yathā-varṇaṁ yathāśramam |**

**vairāgya-rāgopādhibhyām āmnātobhaya-lakṣaṇān ||**

**śrīdhara-svāmī (bhāvārtha-dīpikā) : **puruṣa-svabhāvena vihitān nara-rajātisādhāraṇān varṇayām āseti tṛtīyenānvayaḥ | yathā-varṇaṁ varṇa-dharmān | yathāśramam āśrama-dharmāṁś ca | vairāgya-rāgābhyām upādhibhyāṁ krameṇāmnātam ubhayaṁ nivṛtti-prakṛtti-rūpaṁ lakṣaṇaṁ yeṣāṁ tān ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **puruṣa-svabhāvena vihitān prathamaṁ nara-jāti-sādhāraṇān dharmān varṇayāmāseti tṛtīyenānvayaḥ | tato yathā-varṇaṁ varṇa-yogya-dharmān yogyatāyām avyayībhāvaḥ | tato yathāśramaṁ tato vairāgya-rāgābhyam upādhibhyāṁ krameṇāmnātam ubhayaṁ nivṛtti-pravṛtti-rūpaṁ lakṣaṇaṁ yeṣāṁ tān | ayam arthaḥ—na hi brahmacaryādaya āśrama-dharmāḥ sarvair eva dvijaiḥ sarve krameṇaivānuṣṭheyā iti niyamaḥ | kintu vairāgyaṁ cet sadaiva bhikṣavo bhaveyus tadā rāgaś ced gṛhasthā eva sadeti ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **puruṣāṇāṁ svabhāvena vihitān narajāti-sādhāraṇān dharmān varṇayāsāseti tṛtīyena sambandhaḥ | tato yathāvarṇaṁ yathāśramam iti yogyatāyām avyayībhāvaḥ, varṇa-yogyānāśrama-yogyāṁś ca dharmān ity arthaḥ | tato vairāgya-rāgābhyām upādhibhyāṁ krameṇāmnāta-muktam ubhayaṁ pravṛtti-nivṛtti-rūpaṁ lakṣaṇaṁ yeṣāṁ tān | ayam arthaḥ—na khalu brahma-caryādayaś catvāra āśramāḥ sarvair dvijaiḥ sarve kramād evānuṣṭheyāḥ iti niyamaḥ, kintu vairāgye tīkṣne sati brahma-caryād eva pārivrājyaṁ, viṣaya-rāge tu sati gārhasthye stheyaṁ, rāgamāndye tu kramād iti | yathāha śrutiḥ—brahmacaryaṁ samāpya gṛhībhaved-gṛhībhūtvā vanībhaved-vanībhūtvā pravrajed yadivetarathā brahmacaryād eva pravrajed gṛhād vā vanād vā, yad ahar eva virajet-tad ahar eva pravrajed iti [yājñavalkyopa. 1] tathā ca śrutyanusāreṇa tān varṇayāmāseti ||26||

**...**

|| 1.9.27 ||

**dāna-dharmān rāja-dharmān mokṣa-dharmān vibhāgaśaḥ |**

**strī-dharmān bhagavad-dharmān samāsa-vyāsa-yogataḥ ||**

**śrīdhara-svāmī (bhāvārtha-dīpikā) : **punas tatraiva viśeṣam āha—dāneti | mokṣa-dharmān śama-damādīn | bhagavad-dharmān hari-toṣaṇān dvādaśy-ādi-niyama-rūpān | samāsa-vyāsau saṅkṣepa-vistārau tāv eva yogāv upāyau tatas tābhyām ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tataś ca tatraiva viśeṣato dāna-dharmān ity-ādi sarvānte ca bhagavad-dharmān bhakty-aṅgāniti mokṣa-dharmebhyo’py asya pārthakyaṁ śrauṣṭhyaṁ ca vyañjitam | samāsaḥ saṅkṣepo vyāso vistaraś ca tad-dvayor yogena yuktatayā ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **mokṣa-dharmān śama-damādīn śravaṇa-mananādīṁś ca bhagavad-dharmān pañcarātroktān haritoṣakān bhakt-irūpān | samāsaḥ saṅkṣepaḥ, vyāso vistaraḥ, tayor yogataḥ sambandhāt ||27||

**...**

|| 1.9.28 ||

**dharmārtha-kāma-mokṣāṁś ca sahopāyān yathā mune |**

**nānākhyānetihāseṣu varṇayām āsa tattvavit**[^77]** ||**

**śrīdhara-svāmī (bhāvārtha-dīpikā) : **dharmādiṁś ca yathādhikāraṁ pratiniyatopāya-sahitam | yathā yathāvat nānākhyāneṣu ye itihāsās teṣu yathā santi tathā varṇayām āseti ||28||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **evaṁ coktāḥ sarve dharmāś caturṣu vargeṣu eva paryavasyantīty ukta-poṣa-nyāyena tān evāha—dharmeti | upāyā dharmādi-sādhanāni | yathā yathāvad eva | nānākhyānādiṣu ye ye itihāsās teṣu pradarśya pramāṇīkṛtānity arthaḥ ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dharmādīn yathādhikāraṁ, sahopāyān sādhanān yathā yathāvat nānākhyāneṣu ye itihāsās teṣu ||28||

**...**

|| 1.9.29 ||

**dharmaṁ**[^78]** pravadatas tasya sa kālaḥ pratyupasthitaḥ**[^79]** |**

**yo yoginaś chanda-mṛtyor vāñchitas tūttarāyaṇaḥ ||**

**śrīdhara-svāmī (bhāvārtha-dīpikā) : **chandenecchayā mṛtyur yasya ||29||

———————————————————————————————————————

**jīva-gosvāmī (krama-sandarbhaḥ) : **yo yogina iti | teṣā tathaiva vyavasāya-mātraṁ śrī-bhīṣmasya tu śrī-bhagavad-darśana-dīrghatvāya vyāja-maya eva sa iti jñeyam | vakṣyate ca śrī-svāmibhir api dvitīye, sthiraṁ sukhaṁ cāsanaṁ [bhā.pu. 2.2.15] ity ādau, deśe ca kāle ca mano na sajjayed ity atra deśe puṇya-kṣetre kāle ca uttarāyaṇādau mano na sajjayet na saṅgaṁ prāpayet | na deśa-kālau yoginaḥ siddhi-hetū kintu yoga eveti iti ||29||

———————————————————————————————————————

**viśvanātha-cakravartī (sārārtha-darśiṇī) : **dharmaṁ pravadata ity-ādi | chandena icchayaiva mṛtyur yasya tasya ||29||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **chandenecchayā mṛtyur yasya yogino yaḥ kālo vāñchitaḥ ||29||

**...**

**|| 1.9.30 ||**

**tadopasaṁhṛtya giraḥ sahasraṇīr**

**vimukta-saṅgaṁ mana ādi-pūruṣe |**

**kṛṣṇe lasat-pīta-paṭe catur bhuje**

**puraḥ sthite’mīlita-dṛg vyadhārayat ||**

**śrīdhara-svāmī (bhāvārtha-dīpikā) : sahasraṇīr** yuddhe samīpa-sthān sahasraṁ rathino nayati pālayatīti **sahasraṇīr** bhīṣmaḥ | "sahasriṇīḥ" iti pāṭhe sahasrārthavatīr giriḥ | **lasantau pītau paṭau** yasya tasmin | **amīlita-dṛg** eva **mano** **vyadhārayat** ||30||

———————————————————————————————————————

**kaivalya-dīpikā :** evaṁ jīvanmuktaṁ lakṣayitvā stutvā cedānīm avasitādhikārasya tasya śarīra-pātam āha—**tadā** iti | **tadā** tasyāṁ daśāyāṁ **sahasraṇīḥ** sahasreṇa vyāpārāṇāṁ labdha-balāḥ giraḥ **upasaṁhṛtya** etena  sarvendriyoparatir upalakṣitā | ata eva **vimukta-saṅgaṁ** **mīlitā dṛg **buddhīndriya-vṛttiḥ yasmin manasi nidhāya **manaḥ** kṛṣṇe **vyadhārayad** ity arthaḥ | anena pratyāhāra-pūrvā dhāraṇoktā ||30|| [mu.pha. 19.44]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yuddhe samīpa-sthān sahasraṁ rathino nayati paripālayatīti sahasraṇīr bhīṣmaḥ | sahasriṇīr iti pāṭhe sahasrārthavatīr giraḥ upasaṁhṛtya anyataḥ pratyāhṛtya amīlita-dṛg eva cakṣuṣī spaṣṭam unmīlyaiva vyadhārayat ā-nakha-śikhaṁ praveśayāmāsa ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sahasrāṇi rathino nayati pālayatīti sahasraṇīr bhīṣmaḥ, "sahasriṇīr" iti pāṭhe sahasrārthavatīrgira upasaṁhṛtyānyataḥ pratyāhṛtya amīlitadṛgeva mano vyadhārayat | yogināṁ manasāpyagamyaṁ cakṣurbhyāṁ vīkṣamāṇaḥ sann ānakha-śikhaṁ tat-praveśayāmāsa ity arthaḥ ||30||

**...**

**|| 1.9.31 ||**

**viśuddhayā dhāraṇayā hatāśubhas**

**tad-īkṣayaivāśu gatāyudha-śramaḥ |**

**nivṛtta-sarvendriya-vṛtti-vibhramas**

**tuṣṭāva janyaṁ visṛjan janārdanam ||**

**śrīdhara-svāmī (bhāvārtha-dīpikā) : **anayaiva **viśuddhayā** **dhāraṇayā** **hatam aśubhaṁ** yasya saḥ | **tasya** śrī-kṛṣṇasyā**pekṣayā** kṛpā-dṛṣṭyaiva **gata āyudha-śramo** yasya saḥ | ata eva **nivṛttaḥ** **sarvendriya-vṛttīnāṁ** **vibhramo** vividhaṁ bhramaṇaṁ yasmāt saḥ | **janyaṁ** dehaṁ **visṛjan** **janārdanam** **astaut** ||31||

———————————————————————————————————————

**kaivalya-dīpikā :** **viśuddhā** niṣkāmāḥ aśubhaṁ pūrvam aghaṁ **tasya** śrī-kṛṣṇasya **īkṣayā** sākṣātkāreṇa **gatāni** **āyudha**-vyathāni yasya, sa tathā | āyudhavat vyathayanti ity āyudha-vyathāni uttara-pāpāni | tathā coktaṁ—tad-adhigama uttara-pūrvāghayor aśleṣa-vināśau tad-vyapadeśāt [ve.sū. 4.1.13] | śrutiś ca—yatheṣīkā-tūlam agnau protaṁ pradūyetaivaṁ hāsya sarve pāpmānaḥ pradūyante [chā.u. 5.24.3] iti | **vibhramo** vividhaṁ bhramaṇam | tatra tatrāsantoṣāt | tasya **nirvṛtir** apūrva-kṛṣṇākhyaṁ viṣaya-labhyāt **janyaṁ** śarīraṁ **visṛjan** tyajan | **janārdanaṁ** kaivalya-dātāraṁ puruṣam ity ucita-pada-prayogaḥ ||31|| [mu.pha. 19.45]

———————————————————————————————————————

**jīva-gosvāmī (krama-sandarbhaḥ) : tad-īkṣayā** eveti tat-karmakekṣayā tad-āgamana-samayād eva labdhayeti prathama-vṛttam uktam ||31|| [prīti-sandarbha 203]

———————————————————————————————————————

**viśvanātha-cakravartī (sārārtha-darśiṇī) : viśuddhayā** ity-ādi | **tad-īkṣayā** śrī-kṛṣṇa-kartṛkeṇa kṛpāvalokena **vibhramo** vividha-bhramaṇam asthairyam ity arthaḥ | **janyaṁ** sthūla-dehaṁ māyika-prapañcaṁ vā ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : tasya** kṛṣṇasya **īkṣayā** kṛpāvalokena **vibhramo **'sthairyaṁ, **janyaṁ** dehaṁ prapañcaṁ vā ||31||

**...**

**|| 1.9.32 ||**

**śrī-bhīṣma uvāca—**

**iti matir upakalpitā vitṛṣṇā**

**bhagavati sātvata-puṅgave vibhūmni |**

**sva-sukham upagate kvacid vihartuṁ**

**prakṛtim upeyuṣi yad bhava-pravāhaḥ ||**

**śrīdhara-svāmī (bhāvārtha-dīpikā) : **parama-phala-rūpāṁ śrī-kṛṣṇe ratiṁ prārthayituṁ prathamaṁ sva-kṛtam arpayati | **iti** nānā-dharmādy-upāyair **matir **mano-dhāraṇa-lakṣaṇā **upakalpitā** samarpitā | kva ? **sātvatānāṁ puṅgave** śreṣṭhe **bhagavati** | **vitṛṣṇā** niṣkāmā | avitṛṣṇeti vā chedaḥ, avitṛptety arthaḥ | **vigato bhūmā** yasmāt tasmin, yam apekṣyānyatra mahattvaṁ nāstīty arthaḥ | tad eva paramaiśvaryam āha | **sva-sukhaṁ** sva-svarūpa-bhūtaṁ paramānandam **upagate** prāptavaty eva | **kvacit** kadācid **vihartuṁ** krīdituṁ prakṛtiṁ yoga-māyām **upeyuṣi** svīkṛtavati, na tu svarūpa-tirodhānena jīvavat pāratantryam ity arthaḥ | vihartum iti yad uktaṁ tat prapañcayati—**yad** yataḥ prakṛter **bhava-pravāhaḥ** sṛṣṭi-paramparā bhavati ||32||

———————————————————————————————————————

**jīva-gosvāmī (krama-sandarbhaḥ) : sātvata-puṅgave** iti dhāraṇā-viṣayasya tasya viśeṣaṇaṁ na tūpalakṣaṇam iti jñeyam | **vibhūmni** viśeṣeṇa bhūmātiśayo yasmin tatra bhūma-vākyavad bhūma-śabdenātra paramātiśayy eva cocyate | vi-śabdas tu tad vyakty artha eva | **kvacid** ity-ādinā puruṣāvatāra-kartṛtvam uktam ||32|| [kṛṣṇa-sandarbha 37]

———————————————————————————————————————

**viśvanātha-cakravartī (sārārtha-darśiṇī) : iti matir** ity-ādi | iti mamāyuḥ-samāptau **matir bhagavati upakalpitā** mat-prabhau mad-anta-kāle kṛpā-paravaśatayaiva mat-samīpam āgate kiñcid upāyanaṁ datum ucitaṁ | tatra samprati mam āhantāspada-mamatāspadayor madhye samīcīnaṁ kim apy anyan nāstīti hetor eṣā matir evopāyanatvena kalpitā | 

nanu upāyana-dāyino loke kiñcij jighṛkṣavo dṛśyante ? tatrāha—**vitṛṣṇā** niṣkāmā | **bhagavati** ṣaḍ-aiśvarya-pūrṇe | kiṁ nārāyaṇatvena prasiddhe ? na, **sātvata-puṅgave** yadu-kulottaṁsatvena prasiddhe | 

nanu nārāyaṇasyaiva bhagavattvena mahatī prasiddhiś ca sārvakālikī tatrāha—**vibhūmni** iti | vigato bhūmā yasmāt, tasmin yam apekṣyānyatra mahattvaṁ nāstīti nārāyaṇāsyāpy avatāriṇīty arthaḥ | tad api **svair** yādava-pāṇḍavair eva saha **sukhaṁ** paramānandam | **upa** ādhikyena prāpta iti svarūpa-lakṣaṇam uktam | taṭastha-lakṣaṇam āha—**prakṛtiṁ** māyām īkṣaṇena mahat-tattvādy-utpādakatayā **upeyuṣi** | **yataḥ** prakṛter **bhava-pravāhaḥ** sṛṣṭi-paramparā tena puruṣādayo’py asyaivāvatārā iti bhāvaḥ ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **iti mad-āyuḥ-samāptau **sātvata-puṅgave** yādavendre **bhagavati** kṛpā-pāravaśyena mad-antikam āgate śrī-kṛṣṇe mayā tad-eka-niṣṭhā mati-rupakalpitā upāyanatvenārpitā | kīdṛśīty āha—vitṛṣṇā tad anya-phalecchāśūnyā | kīdṛśe ity āha—vibhūmni vibhau nitye ity arthaḥ | svairyādavaiḥ pāṇḍavaiś ca saha sukhaṁ līlā-nandam upagate | kvacit kvacācit svāṁśena prakṛtim upeyuṣi tat-prekṣake, yataḥ prakṛter bhavapravāhaḥ sṛṣṭi-paramparā vartate ||32||

**...**

**|| 1.9.33 ||**

**tri-bhuvana-kamanaṁ tamāla-varṇaṁ**

**ravi-kara-gaura-varāmbaraṁ dadhāne |**

**vapur alaka-kulāvṛtānanābjaṁ**

**vijaya-sakhe ratir astu me’navadyā ||**

**śrīdhara-svāmī (bhāvārtha-dīpikā) : **idānīṁ śrī-kṛṣṇa-mūrtiṁ varṇayan ratiṁ prārthayate—**tri-bhuvana-kamanaṁ** tri-lokyām ekam eva kamanīyaṁ yat, tad **vapur dadhāne ratir me’stu** | kathaṁ-bhūtaṁ vapuḥ ? **tamālavan** nīlo **varṇo** yasya tat | prātaḥ-kālīnā **raveḥ karā** iva svato **gaure** pīte **vare** nirmale ca **ambare** yasmiṁs tat | **alaka-kulair** upary **āvṛtam ānanābjaṁ** yasmiṁs tat | **vijaya-sakhe** pārtha-sārathau **anavadyā** ahaitukī phalābhisandhi-rahitā **ratir astu** ||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu iti matir upakalpitety uktā yā, sā kim-ākārā matiḥ ? tatrāha—**tribhuvana-** iti | **vijayasya** arjunasya **sakhyau** **mamānavadyā** phalābhisandhāna-rahitā **ratiḥ** prema **astu** | kīdṛśe ? **tribhuvanasya** ūrdhvādho-madhya-loka-stha-jana-samudāyasya **kamanam** abhilāṣo yatra tad **vapur dadhāne** | **raveḥ karair gaura-vare** atigaurī-kṛte **ambare** yatra | tad arjuna-rathopari-sthitasya kṛṣṇasya pītāmbara-dvayaṁ sūrya-kiraṇa-samparkād aticākacikyavattvena tadānīm atipītaṁ mayā dṛṣṭaṁ, tena pārtha-sārathitvenopalabdha-mahā-saundarye kṛṣṇe ratiḥ prārthanā-mayī matir mayā tasminn evopakalpiteti bhāvaḥ | atra cāgrimeṣv api ślokeṣu sākṣād-vartiny api bhagavati prārthanāyāṁ yuṣmat-pada-prayogābhāvaḥ āsvādita-care ca sāṅgrāmika-vīra-rasāveśa-maye tan-mādhurye eva cittasyāsaktiṁ bodhayati ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhagavad-rūpāsaktas tatra ratiṁ prārthayate—**vijaya-sakhe** arjuna-mitre **ratir astu** | kīdṛśe? **tamāla-nīlaṁ vapur dadhāne** prakaṭayati, 


    anādeyam aheyaṁ ca rūpaṁ bhagavato hareḥ | 


    āvirbhāva-tirobhāvāvasyokte graha-mocane || iti smṛteḥ |

vapuḥ kīdṛk? **tribhuvanasya kamanaṁ** spṛhā yatra tat | **ravi-karaiḥ** **gaura-vare** atipīte **ambare** yatra tat | ratiḥ kīdṛśī ? **anavadyā** tad-vapur-anya-phala-vāñchā-śūnyā ||33||

**...**

**|| 1.9.34 ||**

**yudhi turaga-rajo-vidhūmra-viṣvak-**

**kaca-lulita-śrama-vāry-alaṅkṛtāsye |**

**mama niśita-śarair vibhidyamāna-**

**tvaci vilasat-kavace’stu kṛṣṇa ātmā ||**

**śrīdhara-svāmī (bhāvārtha-dīpikā) : **vijaya-sakhitvam evānuvarṇayan ratiṁ prārthayate | **yudhi** yuddhe turagāṇāṁ khura-rajas **turaga-rajaḥ,** tena **vidhūmrā** dhūsarāḥ, te ca te **viṣvañca** itas tataś calantaḥ **kacāḥ** kuntalāḥ, tair **lulitaṁ** vikīrṇaṁ **śrama-vāri** sveda-bindu-rūpaṁ, tena bhakta-vātsalya-dyotakena **alaṅkṛtam āsyaṁ** yasya, tasmin śrī-kṛṣṇe **mama ātmā** mano’stu **ramatām** ity arthaḥ | punaḥ kiṁ-bhūte ? madīyair **niśitais** tīkṣṇaiḥ **śarair vibhidyamānā** **tvag** yasya, tasmin | śarair eva **vilasat** truṭyat **kavacaṁ** yasya, tasmin ||34||

———————————————————————————————————————

**jīva-gosvāmī (krama-sandarbhaḥ) : **atha prāktanaṁ svāparādhaṁ tasmin dainyena vijñāpayann api ratim eva prārthayate—**yudhi** iti | **mama niśita**- ity-ādikaṁ tu māyika-līlā-varṇanam eva | evaṁ vadanti rājarṣe ṛṣayaḥ kecanānvitāḥ [bhā.pu. 10.11.30] ity-ādi-nyāyena vāstavatva-virodhāt | tathā hi skānde, 


    asaṅgaś cāvyayo’bhedyo’nigrāhyo’śoṣya eva ca | 


    viddho’sṛg-ācito baddha iti viṣṇuḥ pradṛśyate ||


    asurān mohayan devaḥ krīḍaty eṣa sureṣv api | 


    mānuṣān madhyayā dṛṣṭyā na mukteṣu kathañcana || iti | 

śrī-bhīṣmasya yuddha-samaye daityāviṣṭatvaṭ tathā bhānaṁ yuktam eva | kintv adhunā duḥsvapna-duḥkhasyeva tasya nivedanaṁ kṛtam iti jñeyam | kiṁ ca, **turaga**- ity-ādi **mama niśita**- ity-antair viśeṣaṇais tathāpy arjuna-sāhāyyāparityāgāt tasya bhakta-vātsalyaṁ darśitam | svasyāparādhitve’pi sāmprataṁ tad-anugṛhītatvaṁ jñāpitam ||34|| [bhagavat-sandarbha 60]

———————————————————————————————————————

**viśvanātha-cakravartī (sārārtha-darśiṇī) : **alaka-kulair āvṛtam ānanābjaṁ yad uktaṁ, tan mādhuryam eva tyaktum asamarthaḥ punar api viśiṣyāsvādayati—**yudhi** iti | **turaga-raja** iti “sundare kim asundaram ?” iti nyāyena | **viṣvañca** itas tataś calantaḥ kacā iti āvega-sūcakam | **śrama-vāri** iti bhakta-vātsalya-dyotakam | **niśitais** tīkṣṇair **vibhidyamāna**-**tvaci** iti kandarpa-rasāviṣṭasya puṁsaḥ pragalbha-kāntā-dantāghātaiḥ sukham evetivad yuddha-rasāviṣṭasya mahā-vīrasya kṛṣṇasya mad-bala-sūcaka-śarāghātaiḥ sukham eveti | nātra mama yuddha-rasonmattasyāpi prema-śūnyatvaṁ mantavyam | na hi sva-prāṇa-koṭyādhike preyasi surata-samarauddhatya-kṛta-nirbhara-nakhara-daśanāghātā vanitā prema-śūnyā kathyata iti bhāvaḥ | atra tu **vibhidyamāna-tvaci** na tu vibhinna-tvaci yato **vilasad**-virājamānaṁ **kavacaṁ** yasya tasminn iti īṣad-bheda-mātram uktam | **ātmā** manaḥ ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **alaka-kulāvṛtānanābja-mādhurya-nimagna-manāḥ stauti—**yudhi** iti | **turaga-rajobhir dhūmrā** dhūsara **viṣvañca** āvega-vaśād itas tataś calanto ye **kacāḥ** alakāḥ, tair **lulitaṁ** vikīrṇaṁ **śrama-vāriṇā** bindu-rūpeṇa bhakta-vātsalya-sūcakena **alaṅkṛtaṁ** ca **āsyaṁ** yasya, tasmin **kṛṣṇe mamātmā** mano'**stu** | 

nanu prema-viṣaye mayi kathaṁ tava bāṇa-prayoga iti cet? tvat-sukhāyeti bhāvena viśinaṣṭi—**mama niśitais** tīkṣnaiḥ **śarair vibhidyamānā** na tu vibhinna **tvag** yasya, tasminn iti sac-cid ānandatvād abhedye tvayi na śara-kṛtā vikṛtiḥ, api tu mahā-vīre yuddhoddīpanaiva kṛteti na me prema-śūnyatvam | na khalu preyasi taruṇyāḥ pāṇijādi-kṣatāni vaimanasyāya, api tu prasādāyaiveti bhāvaḥ ||34||

**...**

**|| 1.9.35 ||**

**sapadi sakhi-vaco niśamya madhye**

**nija-parayor balayo rathaṁ niveśya |**

**sthitavati para-sainikāyur akṣṇā**

**hṛtavati pārtha-sakhe ratir mamāstu ||**

**śrīdhara-svāmī (bhāvārtha-dīpikā) : **kiṁ ca | sapadīti | 


    senayor ubhayor madhye rathaṁ sthāpaya me’cyuta | 


    yāvad etān nirīkṣye’haṁ yoddhukāmān avasthitān || [gītā.1.21-22]

ity **sakhyur** arjunasya **vaco** **niśamya** **sapadi** tat-kṣaṇam eva **sva-parayor balayoḥ** sainyayor madhye **rathaṁ niveśya** **sthite** **pārtha-sakhe** **mama ratir astu** | tatra sthitvā kṛtaṁ sakhyaṁ darśayati | **parasya** duryodhanasya **sainikānām āyur akṣṇā** kāla-dṛṣṭyā **hṛtavati** | asau bhīṣmo’sau droṇo’sau karṇa ity-ādi-tat-pradarśana-vyājena dṛṣṭyaiva sarveṣām āyur ākṛṣyārjunasya jayaṁ kṛtavati ||35||

———————————————————————————————————————

**jīva-gosvāmī (krama-sandarbhaḥ) : **sapadīti | tatra **akṣṇā** **āyur haraṇena** prārabdha-haratvam api darśitam ||35||

———————————————————————————————————————

**viśvanātha-cakravartī (sārārtha-darśiṇī) : **kiṁ ca, sapadīti | 


    senayor ubhayor madhye rathaṁ sthāpaya me’cyuta | 


    yāvad etān nirīkṣye’haṁ yoddhukāmān avasthitān || [gītā.1.21-22]

iti **sakhyur** arjunasya **vacaḥ** | **parasya** duryodhanasya **sainikānām āyur akṣṇā** ”asau bhīṣmaḥ, asau droṇaḥ, asau karṇaḥ” iti tat-tat-pradarśana-vyājena dṛṣṭyā eva **hṛtavati,** tena ca prārabdha-haratvam api darśitam | yam iha nirīkṣya gatā gatāḥ sarūpaṁ [bhā.pu. 1.9.40] iti teṣāṁ mokṣokteḥ ||35||

———————————————————————————————————————

**baladeva-vidyabhūṣaṇaḥ (vaiṣṇavānandinī) :** 


    senayor ubhayor madhye rathaṁ sthāpaya me'cyuta! | 


    yāvad etān-nirīkṣe'haṁ yoddhu-kāmān avasthitān || [gītā 1.21] iti 

**sakhyur** arjunasya **vaco** **niśamya** **nija parayor balayor** madhye **rathaṁ niveśya sthitavati** **pārtha-sakhe** kṛṣṇe **mama matir astu** | tatra sthitvā kṛtaṁ sakhyam āha—**para-sainikānāṁ** duryodhana-vīrāṇām **āyur** **akṣṇā** kāla-śakti-saṅkrāntena tat-tat-pradarśana-vyājena **hṛtavati** ||35||

**...**

**|| 1.9.36 ||**

**vyavahita-pṛtanā-mukhaṁ nirīkṣya**

**sva-jana-vadhād vimukhasya doṣa-buddhyā |**

**kumatim aharad ātma-vidyayā yaś**

**caraṇa-ratiḥ paramasya tasya me’stu ||**

**śrīdhara-svāmī (bhāvārtha-dīpikā) : **na kevalam arjunasya sapatnāyur haraṇenaiva jayam āhavat, kiṁtv avidyā-haraṇenāpīty āha | **vyavahitā** dūre sthitā yā **pṛtanā,** tasyā **mukham** iva mukham agre sthitān bhīṣmādīn **nirīksya** ity arthaḥ | **sva-jana-vadhād vimukhasya** nivṛttasya | tad uktaṁ gītāsu 


    evam uktvārjunaḥ saṅkhye rathopastha upāviśat | 


    visṛjya sa-śaraṁ cāpaṁ śoka-saṁvigna-mānasaḥ || [gītā. 1.46] iti |

**kumatim** ahaṁ hantety-ādi-kubuddhim ||36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tataś ca **vyavahitā** dūre sthitā yā **pṛtanā** senā, tasyā **mukham** iva mukham agre sthitān bhīṣmādīn **nirīkṣya** ity arthaḥ, **svajana-vadhād vimukhasya** iti yad uktaṁ 


    evam uktvārjunaḥ saṅkhye rathopastha upāviśat | 


    visṛjya sa-śaraṁ cāpaṁ śoka-saṁvigna-mānasaḥ || [gītā. 1.46] iti |

iti **kumatiṁ** sāmpratikīṁ yudhiṣṭhirasyeva tadānīntanīm arjunasyāpi svayaṁ bhagavataivotthāpitāṁ | tasya nitya-pārṣadatvān narāvatāratvāc ca **kumater** asambhavāt jagad-uddhāraka-sva-tattva-jñāpaka-śrī-gītā-śāstram āvirbhāvayitum iti jñeyam | **ātma-vidyayā** sva-niṣṭha-jñānena ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **viśvoddhāra-hetu-śrī-gītopaniṣat-prakāśake'ti-kṛpālau kṛṣṇe ratiṁ prārthayati—**vyavahitāyā** dūra-sthitāyāḥ **pṛtanāyāḥ** senāyā **mukhaṁ** puraḥ-sthitān bhīṣmādīn **nirīkṣya** doṣa-buddhyā **svajana-vadhāt** yuddhāt sva-dharmād api **nivṛttasya** saśaraṁ cāpaṁ visṛjya śocato'rjunasya **ātma-vidyayā** yaḥ **kumatim aharat,** tasya **caraṇa-ratir** ity anvayaḥ | yathā yudhiṣṭhire kumatim ādhāya idānīṁ mad-upakṛtiḥ kṛtā, tathārjune tām ādhāya viśvopakṛtir iti kṛpālutā mahatīti ||36||

**...**

**|| 1.9.37 ||**

**sva-nigamam apahāya mat-pratijñām **

**ṛtam adhikartum avapluto rathasthaḥ |**

**dhṛta-ratha-caraṇo’bhyayāc caladgur**

**harir iva hantum ibhaṁ gatottarīyaḥ ||**

**śrīdhara-svāmī (bhāvārtha-dīpikā) : **mama tu mahāntam anugrahaṁ kṛtavān ity āha dvābhyām | **sva-nigamam** "aśastra evāhaṁ sāhāyya-mātraṁ karisyāmi" ity evaṁ-bhūtāṁ sva-pratijñāṁ hitvā, śrī-kṛṣṇaṁ śastraṁ grāhayiṣyāmīty evaṁ-rūpāṁ **mat-pratijñām ṛtaṁ** satyaṁ yathā bhavati, tathā **adhi** adhikāṁ **kartuṁ** yo **ratha-sthaḥ** san **avaplutaḥ** sahasaivāvatīrṇaḥ san yo’**bhyayād** abhimukham adhāvat | **ibhaṁ hantuṁ hariḥ** simhaḥ **iva** | kiṁ-bhūtaḥ ? **dhṛto ratha-caraṇaś** cakraṁ yena saḥ | tadā saṁrambheṇa mānuṣya-nāṭya-vismṛter udara-stha-sarva-bhūta-bhuvana-bhāreṇa pratipadaṁ **caladguś** calantī gauḥ pṛthvī yasmāt saḥ | tenaiva saṁrambheṇa pathi **gataṁ** patitam **uttarīyaṁ** vastraṁ yasya, sa mukundo me gatir bhavatv ity uttareṇānvayaḥ ||37||

———————————————————————————————————————

**jīva-gosvāmī (krama-sandarbhaḥ) : sva-nigama** iti yugmakam | **ṛtam **iti ṛta-rūpām ity arthaḥ | ṛtaṁ ca sunṛtā vāṇi [bhā.pu. 11.19.38] iti bhagavad-uktāv ajahal-liṅgatva-śravaṇāt | **caladgutvaṁ** saṁrambheṇa kiñcid bhārāviṣkārāt ||37||

———————————————————————————————————————

**viśvanātha-cakravartī (sārārtha-darśiṇī) : **svasmād api sva-bhaktam utkarṣayatīti yat śrutaṁ, tan mayā svasminn eva sākṣād dṛṣṭam ity āha dvābhyām | **sva-nigamam** "aśastra evāhaṁ sāhāyya-mātraṁ kariṣyāmi" iti sva-pratijñāṁ hitvā śrī-kṛṣṇaṁ śastraṁ grāhayiṣyāmīty evaṁ-rūpāṁ mat-pratijñām **ṛtaṁ** satyaṁ yathā bhavati, tathā **adhi** adhikāṁ **kartuṁ** **ratha-sthaḥ** sann eva **avapluta** ity atilāghavenāvaplutim, atas tasya rathād viśleṣaḥ kenāpi na lakṣita iti bhāvaḥ | alakṣita-prakāśenaikena ratha-rakṣārthaṁ sthita eveti vā | ṛtam iti sā līlā eva svābhāviky eva, na tu mad-anurodhenaiva kṛteti bhāvaḥ | **dhṛto ratha-caraṇaś** cakraṁ yena saḥ | **abhyayāt** abhimukham adhavat | 

dhāvanenātisaṁrambheṇāviṣkṛta-nija-mahā-balatvāc **calantī gauḥ** pṛthvī yasmāt saḥ | **gataṁ** patitam **uttarīyaṁ** yasya saḥ | atisaṁrambheṇottarīyaṁ gātrāt patitam asti nāsti vety api nānusandadhāna ity arthaḥ | 

atra kṛṣṇena sva-bhakta-vātsalya-guṇasya dustyajatvāt arjunasya yuddhāsāmarthye sati sva-pratijñām api tyaktvā svayam evārjunasya rakṣārthaṁ śastreṇa yotsyate eva tac cārjunasyāsāmarthya-prāpaṇam anyair duḥśakam ity ataḥ kṣaṇam arjunaṁ parābhūyāsya yuddhaṁ bhakta-vātsalya-dyotakaṁ drakṣyāmīti bhīṣmasya sva-manoratha-siddhy-arthaiva pratijñeti | ataḥ sva-pratijñā-bhaṅgenārjune sva-premāṇaṁ taṁ darśayitvā bhīṣmaṁ pramodya tasyotkarṣaṁ ca loke vikhyāpayāmāseti tattvam ||37||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhakta-vātsalyaṁ tavāty adbhutaṁ yat svotkarṣam upekṣya bhaktam utkarṣayasīty āha dvābhyām | **sva-nigamam** apahāya "śastra-śūnyaḥ pārtha-sāhāyaṁ vidhāsyāmi" iti sva-pratijñāṁ tyaktvā **ṛtaṁ** satyaṁ yathā bhavet, tathā kṛṣṇena śastraṁ grāhayiṣyāmīti mat-pratijñām **adhikāṁ kartuṁ** **rathastho'vaplutaḥ** atilāghavād anyālakṣitāvaplutika ity arthaḥ | ratha-rakṣārthaṁ tatra sthita eva rūpāntareṇa tasmād avapluto vā **dhṛta-ratha-caraṇo** gṛhīta-cakraḥ san māṁ hantum **abhyayād** abhimukham adhāvat, **ibhaṁ hantuṁ hariḥ **siṁha iveti duḥsaha-tejas tvaṁ sūcyate | atisaṁrambhāveśād dhāvanāc **calantī** kampamānā **gaur** bhūmir yasmāt saḥ, tasmād eva gataṁ bhuvi **nipatitam uttarīyaṁ** yasya saḥ | tyakta-pratijño'yaṁ prabhuḥ pralaya-velāṁ vināpi māṁ saṁhariṣyatīti bhītyā sakampāṁ bhūmiṁ prasādāmbarārpaṇenāśvāsayann ivotprekṣita ity arthaḥ ||37||

**...**

**|| 1.9.38 ||**

**śita-viśikha-hato viśīrṇa-daṁśaḥ**

**kṣataja-paripluta ātatāyino me |**

**prasabham abhisasāra mad-vadhārthaṁ**

**sa bhavatu me bhagavān gatir mukundaḥ ||**

**śrīdhara-svāmī (bhāvārtha-dīpikā) : **evaṁ yadābhyayāt tadā smayamānasyātatāyino dhanvino me **śitais** tīkṣṇair **viśikhair** **hato**’to **viśīrṇa-daṁśo** vidhvasta-kavacaḥ **kṣatajena** rudhireṇa **paripluto** vyāptaḥ san **prasabhaṁ** balād vārayantam arjunam apy atikramya mad-vadhārtham **abhisasāra** abhimukhaṁ jagāma | evaṁ yo loka-pratītyārjuna-pakṣa-pātīva lakṣito vastutas tu mamaivānugrahaṁ kṛtavān yan mad-bhaktenoktaṁ vaco mā mṛṣā’stv iti **sa bhagavān me gatir bhavatv** ity arthaḥ ||38||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kiṁ ca, yadaiva rathād bhūmāv avaplutaḥ, tadaiva **kṣatajaiḥ** rudhiraiḥ **pariplutaḥ** sāṅgrāmika-rudhira-nadyā bindu-vyāptaḥ | nanu kavacasya vidyamānatvāt kathaṁ tathātvam ? tatrāha—mama **śitair viśikhair hatas** tasya saṁrambha-sukha-vardhanārthaṁ, tad api mayā hanyate smaiveti bhāvaḥ | yato **viśīrṇa**-kavacaḥ plavanāt prāg evābhavad ity arthaḥ | **prasabhaṁ** balāt vārayantam arjunam apy atikramya mad-vadhārtham “adya sva-hastenaiva bhīṣmaṁ vadhiṣyāmi” ity abhiprāyeṇety arthaḥ | **abhisasāra** ity atrābhi-śabdenābhisarantaṁ nāyakam ālokitavatyā nāyikāyā iva tadānīṁ mama sukham apāram evābhūd iti dyotyate | na anyeṣāṁ **mukundo** mukti-prado’pi **mama tu gatis** tathā-bhūtatvenaiva prāpyo **bhavatv** iti | he kṛṣṇa ! tvām aham etad eva prārthaye iti bhāvaḥ ||38||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yadābhyayāt, tadā sa-smitasya **atatāyinaḥ** śastra-pāṇer me **śitair viśikhair** bāṇair **hataḥ** tāḍitaḥ, tata eva **viśīrṇa-daṁśo** bhinna-kavacaḥ | **kṣatajaiḥ** saṅgrāmika-rudhira-sarid-bindubhiḥ **paripluto** vyāptāṅgaḥ | **prasabhaṁ** haṭhān nivārayantam arjunam atikramya mad-vadhārthaṁ yo'**bhisasāra**, **sa me gatir** ity anvayaḥ | iha kecid āhuḥ—bhīṣmadīnāṁ tad āsuvāveśāt tathā pratītir iti rājan parasya [bhā.pu. 11.31.21] iti padya-ṭippanyāṁ vyākhyāsyate, adhunā tad-āveśa-kṣayāt kṣamāpaṇaṁ kṛtam iti ||38||

**...**

**|| 1.9.39 ||**

**vijaya-ratha-kuṭumba ātta-totre**

**dhṛta-haya-raśmini tac-chriyekṣaṇīye |**

**bhagavati ratir astu me mumūrṣor**

**yam iha nirīkṣya hatā gatāḥ sa-rūpam**[^80]** || \
**

**śrīdhara-svāmī (bhāvārtha-dīpikā) : **tad evam anyāyair api bhṛtya-rakṣā-vyagre kṛṣṇe ratim āśāste | **vijayo**’rjunas tasya **ratha** eva **kuṭumbam** akṛtya-śatair api rakṣaṇīyo yaya tasmin | **āttaṁ totraṁ** pratodo yena tasmin | **dhṛtāś** ca te **hayānāṁ raśmayaḥ** pragrahās te santi yasya tasmin | vrīhy-ādibhyaś ca ity anakārāntād pi raśmi-śabdādiniḥ | **tac-chriyā** tayā sārathya-śriyā **īkṣaṇīye** śobhamāne | **mumūrṣor** martum icchoḥ | nanv anyāya-vartini kim iti ratiḥ prārthyate ? ata āha—**bhagavaty** acintyaiśvarye | tad āha—**iha** yuddhe **hatāḥ** sarve **yaṁ nirīkṣya sa-rūpaṁ** tat-samānaṁ rūpaṁ **gatāḥ** prāptā iti divya-dṛṣṭyā paśyann āha ||39||

———————————————————————————————————————

**jīva-gosvāmī (krama-sandarbhaḥ) : **vijayeti yugmakam | maryādātikrame’py adoṣāya sāmarthyam āha—bhagavatīti | yathārudro’bdhijaṁ viṣaṁ [bhā.pu. 10.33.30] iti nyāyāt | tad-atikrame ca svābhāvikaṁ kāruṇyam eva kāraṇam iti darśayati—**yam iha **iti | ato’sminn eva **ratir mamāstu** ||39|| [prīti-sandarbha 81]

———————————————————————————————————————

**viśvanātha-cakravartī (sārārtha-darśiṇī) : **tad evam anyāyair api bhakta-rakṣā-vyagre kṛṣṇe ratim āśāste | **vijayasya** arjunasya **ratha** eva **kuṭumbo**’kṛtyair api rakṣaṇīyo yasya tasmin | **totraṁ** pratodaḥ | raśmayaḥ pragrahāḥ, **dhṛtā haya-raśmayo** yasya santīti vrīhy-āditvāt iniḥ | **īkṣaṇīyā** iti vāma-haste aśva-dhāraṇa-rajjuḥ, dakṣiṇa-haste pratodaḥ, mukhāravinde huṁ hum iti tan-nodana-śabda iti śobhayā yan mādhuryam īkṣaṇīyaṁ, tan mayaiva tadā sva-cakṣurbhyām īkṣitaṁ, na tv arjunenāpi iti bhāvaḥ | tasmin **bhagavati mama ratir astu mumūrṣor** iti | ata evāhaṁ samprati martum icchāmi, yan mṛtvā tad eva mādhuryaṁ muhur drakṣyāmi, sañjīvaṁs tu tat kathaṁ draṣṭuṁ prāpsyāmi ? prakaṭa-prakāśe tasyā līlāyā bhagavatā samāptī-kṛtatvād iti bhāvaḥ | atra mriyamāṇasyety anuktvā san-pratyayena icchādhīna-mṛtyor bhīṣmasya bhagavataḥ sakāśād api tal-līlāyām atilobho vyajyate | tena ca sā yuddha-līlāpi nityety anyasyā līlāyā nityatve kaimutyam ānītam | 

nanu satyaṁ tasyām eva me sārathya-līlāyāṁ tvam atyāsakto yat prati-ślokam eva tām āsvadayaṁs tām evodgiraṁs tal-līlā-viśiṣṭe eva mayi ratiṁ prārthayase, kintu samprati mṛtvaiva tal-līlā-prāptau tava kiṁ pramāṇam ? ity atra “maraṇe yā matiḥ sā gatiḥ” iti prasiddhāt pramāṇād api tava darśanam eva paraṁ pramāṇam ity āha—yam iheti | **yaṁ nirīkṣya hatā** yuddhe anyenāpi hatāḥ santaḥ asura-svabhāvā api tādṛśa-jñāninām api **sarūpaṁ** sāyujya-muktiṁ prāptāḥ | “ahaṁ tu bhaktaḥ, tatrāpi maraṇa-kāle tādṛśa-matimāṁs taṁ tvāṁ sākṣād dṛṣṭvā mṛtvā kathaṁ na tāṁ līlāṁ prāpsyāmi ?” iti bhāvaḥ | atra nara-sārathyam anadhikāribhyo’pi sāyujya-dāyitvam iti yugapad evānaiśvarya-mahaiśvarya-svīkāra-lakṣaṇaṁ mahā-mādhuryaṁ sarva-bhagavat-svarūpāsādhāraṇam eva tadānīm uditam iti jñeyam ||39||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **punar api sārathya-veśe kṛṣṇe ratiṁ prārthayate—**vijayasya rathaḥ kuṭumbam** anyāyair api rakṣaṇīyaṁ yasya tasmin | **ātta-totre** gṛhīta-pratode, dhṛtā hayānāṁ raśmayaḥ pragrahāḥ santy asyeti brīhy-āditvād iniḥ, tac-chriyā varṇitayā sārathya-veśa-śobhayekṣaṇīye darśanīye **bhagavati me ratir astu**, **mumūrṣor** iti “ante yā matiḥ sā gatiḥ” iti prasiddheḥ, sa tādṛśo mama prastād ity arthaḥ? kaimutyā-pādakam atra pramāṇam āha—**yam** iti | yaṁ tādṛśaṁ kṛṣṇaṁ **nirīkṣya** tasmin yuddhe yenaiva bhīmārjunādy-antar vartinā **hatāḥ** sarve **svarūpaṁ** gatāḥ, prādurbhāvita-guṇāṣṭakaṁ sva-svarūpam āvirbhūta-sārvajñādy ananta-guṇakaṁ bhagavat-svarūpaṁ ca prāpur ity arthaḥ ||39||

**...**

|| 1.9.40 ||

**lalita-gati-vilāsa-valgu-hāsa-**

**praṇaya-nirīkṣaṇa-kalpitoru-mānāḥ |**

**kṛtam anukṛtavatya unmadāndhāḥ**

**prakṛtim agan kila yasya gopa-vadhvaḥ ||**

**śrīdhara-svāmī (bhāvārtha-dīpikā) : **kṣatra-dharmeṇa yudhyamānās tat-sarūpaṁ prāpyur ity etan na citram | yato madāndhā api prāpyur ity āha | **lalita-gatiś** ca **vilāsaś** ca **valgu-hāsādiś** ca mañju-gaty-ādibhir ātmīyais tadīyair vā **kalpita urur mānaḥ** pūjā yāsāṁ tāḥ | ata **ut**kaṭena **madenāndhā** vivaśāḥ | ata eva tad-eka-cittatvena tasya **kṛtaṁ** karma govardhanoddhāraṇādikam **anukṛtavatyo** **gopa-vadhvo** **yasya** **prakṛtiṁ** svarūpam **agan** agaman | ma-kāra-lopas tv ārṣaḥ | **kila** prasiddham | “tasmin me ratir astu” [39] iti pūrveṇaivānvayaḥ ||40||

———————————————————————————————————————

**jīva-gosvāmī (krama-sandarbhaḥ) : **tat-svabhāva-mahimnaḥ sārūpya-prāpaṇatvaṁ nāma kiyān utkarṣaḥ ? yata etāvato’pi premno janakatvaṁ dṛśyata ity āha—**laliteti** | atra **kṛtānukaraṇaṁ** nāma līlākhyo nāyikānubhāvaḥ | tad uktaṁ kriyānukaraṇaṁ līlā [u.nī. 10.28] iti | **prakṛtiṁ** svabhāvam, tādṛśa-premāveśo jātaḥ | yena tat-svabhāva-nija-svabhāvayor aikyam eva tāsu jātam ity arthaḥ | yathā śrīmad-ujjvala-nīlamaṇau mahā-bhāvodāharaṇam—


    rādhāyā bhavataś ca citta-jatunī svedair vilāpya kramāt 


    yuñjann adri-nikuñja-kuñjara-pate nirdhūta-bheda-bhramam |


    citrāya svayam anvarañjayad iha brahmāṇḍa-harmyodare 


    bhūyobhir nava-rāga-hiṅgula-bharaiḥ śṛṅgāra-kāruḥ kṛtī || [u.nī. 15.155] iti |

||40|| [prīti-sandarbha 81]

———————————————————————————————————————

**viśvanātha-cakravartī (sārārtha-darśiṇī) : **nanu yat sārathya-sambadhinyai līlāyai sarva-tattvajño’pi tvaṁ spṛhayasi, so’rjuna eva tarhi mama sarveṣu premavat-parikara-vṛndeṣv eko mukhya iti nirdhāryate ? maivam | tato’rjunād apy atimukhyatamāḥ sarvato’pi premotkarṣavanto ye tava priya-janā vartante, na teṣāṁ padavīṁ prārthayitum api ko’pi sāhasaṁ dhatte | bhavatu, tad api tad-uddeśenāpy asminn anta-kāle kṛtārthībhavāmīty āha—laliteti | 

**lalita-gatiś** ca rāsa-nṛtyādi-vaidagdhī, kāyikī **vilāsaś** ca dhīra-lālity-ādi-vaidagdhī, mānasī **valgu-hāsaś** ca parihāsa-vaidagdhī, vācikī **praṇaya-nirīkṣaṇaṁ** ca prema-maya-sarva-bhāva-vyañjaka-kaṭākṣa-vaidagdhī cākṣuṣī ca tair **upakalpito** dattaḥ **urur māna** ādaraḥ pūjā vā yābhyas tāḥ | tena svasmiṁs tāḥ prasādayituṁ svīyān asādhāraṇān sarvān eva sādguṇya-bhāvāṁs tāsu viniyuktavān | atas tāsāṁ nirupādhikasya premātiśayasya phalaṁ yat sva-sādguṇya-sarvasvārpaṇa-pūrvaka-tvat-kartṛkānurañjana-prāptiḥ sā hy ayantraṇaivobhayataḥ sukha-maya-mahā-vaśīkāra-vyañjikā | arjunasya tu premṇaḥ phalaṁ vaśīkāra-vyañjikā sārathya-dūty-ādi-mātra-prāptir yā, sā tūbhayato yantraṇā-mayīti na tat-sama-kakṣatāṁ prāptum arhaty arjuna iti bhāvaḥ | atraiva tṛtīyānta-padārthe bahuvrīhau, tābhir api svīya-sādguṇya-sarvasvārpaṇena so’nurañjita iti parasparānurañjana-sukha-mayaṁ sakhyaṁ vyañjitam | 

tata evāsādhāraṇa-saubhāgya-pradānam āha—**kṛtaṁ** rāse nṛtyaṁ gītaṁ vā vādanāni ca yathā, tathaiva tā apy **anukṛtavatyaḥ** tat-sāhityenaiva rāse tāsāṁ tathā nṛtyādy-ukteḥ | 

na ca tāsāṁ tat-tac-chikṣaṇābhyāsaḥ ko’py āsīd ity āha—**unmadena** mahā-premotthena **andhāḥ** vyavahāra-mātram adṛṣṭavatyaḥ | ataḥ **kila** ity āścarye, **yasyaprakṛtiṁ** svabhāvam eva **agacchan** bhagavato nṛtya-gītādi-vaidagdhy-ādayaḥ svābhāvikāḥ asādhāraṇā anantā eva ye guṇāḥ, tān sarvān api tena dattān prāpur ity arthaḥ | arjunāya tu svam asādhāraṇaṁ tad-apekṣitaṁ baliṣṭhatvam api bhagavatā na dattam iti | 

yad vā, **kṛtaṁ** govardhana-dhāraṇādikam | **unmada** unmāda iti virahaś ca darśitaḥ | evaṁ cātimandās tāvat sāyujyaṁ prāpuḥ | atyutkṛṣṭāḥ premṇaḥ parāṁ kāṣṭhām | ahaṁ tu tayor madhya-vartī svābhīpsitāṁ tava sārathya-līlāṁ kathaṁ na prāpsyāmi ? iti bhāvaḥ ||40||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sārathya-veśe ratiḥ prārthitā, atha tad-dattena sārvajñyena sphuritāṁ nanda-rāja-putrasya tasyātipriyāṁ śṛṅgāra-līlāṁ śrāvayati—lalita-gatiś ca rāsa-nṛtya-rūpā, vilāsaś ca dhīra-lālitya-dhīrātvādi guṇa-hetuko vihāra-viśeṣaḥ! valgur manojñas tad-vihāropoyāgī hāsaś ca praṇaya-nirīkṣaṇaṁ ca premārdraḥ kaṭākṣo hārdavyañjī | taiḥ kalpito racita urumāno mahā-satkāro yāsāṁ yābhir veti mitho'nurañjanoktā | kṛtaṁ bhagavatā yad-rāse nṛtyādi tad anukṛtavatyaḥ | tena sārdhame tāsāṁ nṛtyādy abhidhānāt | unmadāndhāḥ prema-mattā gopavadhvaḥ yasya prakṛti-magan prāpuḥ, malopa ārṣaḥ | svabhāvaḥ prakṛtiḥ śīlam iti dhanañjayaḥ | kṛtaṁ govardhanoddharaṇādi veti virahaś ca vyañjitaḥ ||40||

**...**

|| 1.9.41 ||

**muni-gaṇa-nṛpa-varya-saṅkule’ntaḥ-**

**sadasi yudhiṣṭhira-rājasūya eṣām |**

**arhaṇam upapeda īkṣaṇīyo**

**mama dṛśi-gocara eṣa āvir ātmā ||**

**śrīdhara-svāmī (bhāvārtha-dīpikā) : **jagat-pūjyatām anusmarann āha | muni-gaṇair nṛpair yaiś ca saṅkule vyāpte’ntaḥ-sadasi sabhā-madhye yudhiṣṭhirasya rāja-sūye eṣāṁ muni-gaṇādīnām īkṣaṇīyaḥ aho rūpam aho mahimety evam āścaryeṇa vilokanīyaḥ sann arhaṇam upapade prāpa | eṣa jatām ātmā mama dṛśi-gocaro dṛṣṭi-viṣayaḥ sann āviḥ prakaṭo vartate | aho me bhāgyam iti bhāvaḥ ||41||

———————————————————————————————————————

**jīva-gosvāmī (krama-sandarbhaḥ) : **tad evaṁ sarva-śubha-svabhāvatvam uktvā sarva-pūjyatva-sarva-manoharatva-sarva-durlabha-darśanatvāny āha—muni-gaṇeti | ātmā paramātmā _||_41||

———————————————————————————————————————

**viśvanātha-cakravartī (sārārtha-darśiṇī) : **kiṁ ca, samprati pratyakṣīkṛtaṁ mad-bhāgyam eva tat-prāpter āvaśyakatvaṁ kathayatīty āha munīti | antaḥ-sadasi sabhā-madhye yudhiṣṭhirasya rājasūye eṣāṁ muni-gaṇādīnām īkṣaṇīyaḥ aho rūpam aho mahimety evam āścaryeṇa vilokanīyaḥ san upapede prāpa yaḥ sa eṣa mamātmā mat-prāṇa-nāthaḥ samprati mama dṛśi gocara eva mat-prārthitaṁ dadāna evāste iti ||41||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sarvābhyacyatvaṁ smaraṁs tad eva svaprāpyaṁ rūpaṁ prārthayate—ambhaḥ-sadasi sabhāmadhye yudhiṣṭhirasya rājasūye yajñe munigaṇādīnām aho lāvaṇyam aho mahimā ity evam īkṣaṇīyaḥ sann arhaṇam agra-pūjām upapede, sa eṣa ātmā viśvāntaryāmī vibhu-vijñānānandaḥ kṛṣṇo mama dṛg-gocaraḥ san āvirāste, madīyaṁ bhāgyaṁ mahad iti bhāvaḥ ||41||

**...**

|| 1.9.42 ||

**tam imam aham ajaṁ śarīra-bhājāṁ**

**hṛdi hṛdi dhiṣṭhitam ātma-kalpitānām |**

**pratidṛśam iva naikadhārkam ekaṁ**

**samadhi-gato’smi vidhūta-bheda-mohaḥ ||**

**śrīdhara-svāmī (bhāvārtha-dīpikā) : **so’haṁ kṛtārtho’smīty āha—tam imam ajaṁ samyag adhigataḥ prāpto’smi | samyaktvam āha—vidhūta-bheda-mohaḥ | tad-arthaṁ bhedasyaupādhikatvam āha—ātma-kalpitānāṁ svayaṁ nirmitānāṁ śarīra-bhājāṁ prāṇināṁ hṛdi hṛdi prati-hṛdayaṁ dhiṣṭhitam adhiṣṭhitam | adhiṣṭhāya sthitam iti yāvat | a-kāra-lopas tv ārṣaḥ | naikadhā anekadhā | adhiṣṭhāna-bhedād anekadhā bhātam ity arthaḥ | atra dṛṣṭāntaḥ—sarva-prāṇināṁ dṛśaṁ dṛśaṁ pratyekam evārkam anekadhā pratītam iveti ||42||

———————————————————————————————————————

**jīva-gosvāmī (krama-sandarbhaḥ) : **paramātmatva-sthāpanāya tatra vibhūmatvaṁ darśayan svam atyupakalpanam evopasaṁharati—tam iti | tam imam agrata evopaviṣṭaṁ śrī-kṛṣṇaṁ vyaṣṭy-antaryāmi-rūpeṇa nijāṁśena śarīra-bhājāṁ hṛdi hṛdi dhiṣṭhitam | 


    kecit sva-dehāntar hṛdayāvakāśe


    prādeśa-mātraṁ puruṣaṁ vasantam || [bhā.pu. 2.2.8] 

ity-ukta-diśā tat-tad-rūpeṇa bhinna-mūrtimatsu[^81] vasantam apy ekam abhinna-mūrtim eva samadhi-gato’smi | ayaṁ paramānanda-vigraha eva vyāpakaḥ svāntar bhūtena nijākāra-viśeṣeṇāntar yāmitayā tatra tatra sphuratīti vijñātavān asmi, yato’haṁ vidhūta-bheda-mohaḥ | asyaiva kṛpayā durīkṛto bheda-mohaḥ | bhagavad-vigrahasya vyāpakatvāsambhāvanā-janita-tan-nānātva-jñāna[^82]-lakṣaṇo moho yasya tathā-bhūto’ham | 

teṣu vyāpakatve hetuḥ—ātma-kalpitānām, ātmany eva paramāśraye prāduṣkṛtānām | tatra dṛṣṭāntaḥ—pratidiśaṁ[^83] iti | prāṇināṁ nānā-deśa-sthitānām avalokanam avalokanaṁ prati, yathaika evārko[^84] vṛkṣa-kuḍyādy-upari-gatatvena tatrāpi kutracid avyavadhānaḥ sampūrṇatvena sa-vyavadhānas tv asampūrṇatvenānekadhā dṛśyate, tathety arthaḥ | dṛṣṭānto’yam ekasyaiva tatra tatrodaya ity etan-mātrāṁśe | vastutas tu śrī-bhagavad-vigraho’cintya-śaktyā tathā bhāsate, sūryas tu dūrastha-vistīrṇātmatā-svabhāveneti viśeṣaḥ |

athavā taṁ pūrva-varṇita-svarūpam imam agrata evopaviṣṭaṁ śarīra-bhājāṁ hṛdi hṛdi santam api samadhigato’smi | yadyapy antaryāmi-rūpam etasmād rūpād anyākāraṁ, tathāpy etad-rūpam evādhunā tatra tatra tathā[^85] paśyāmi | sarvato mahā-prabhāvasya tasya rūpasyāgrato’nyasya rūpasya sphuraṇāśakter iti bhāvaḥ | atra dṛṣṭānto deśa-bhede’py abheda-bodhanāya jñeyaḥ, na tu pūrṇāpūrṇatva-vivakṣāyai | 

amīlita-dṛg vyadhārayat [bhā.pu. 1.9.30] iti, kṛṣṇa evaṁ bhagavati mano-vāk-kāya-vṛttibhiḥ [bhā.pu. 1.9.43] ity upakramopasaṁhārādibhir atra śrī-vigraha eva prastūyate | tato nedaṁ padyaṁ brahma-paraṁ vyākhyeyam iti[^86] ||42|| [bhagavat-sandarbha 31]

———————————————————————————————————————

**viśvanātha-cakravartī (sārārtha-darśiṇī) : **nanu kathaṁ tarhi me ratir astv ity eka-vāram api yuṣmat-prayogeṇa na brūṣe kintu pratiślokam eva | vijaya-sakhe vijaya-ratha-kuṭumbe me ratir astu | caraṇa-ratiḥ paramasya tasya me’stu sa bhavatu me bhagavān gatir iti tac-chabda-prayogeṇeveti tatrāha—tam iti | 

taṁ pārtha-sārathiṁ pragraha-pratodālaṅkṛta-dhāma-dakṣiṇa-karaṁ mama hṛdi sphurantam eva imam adhigato’smi, na tv imam eva tam | tasyaiva hṛdi ayaṁ praveṣṭuṁ na śaknotīti bhāvaḥ | taṁ kīdṛśam ? ajaṁ na jāyate ity ajaḥ, taṁ na kevalaṁ tadānīṁ yuddha-kāle eva tādṛśa-svarūpo mac-cakṣuṣor agre sa jāto’pi tu yuddhāt pūrvam api svābhāvikena mama rathena mama hṛdi tathā bhāta āsīd eveti bhāvaḥ | tenātra na mama doṣaḥ, kintu hṛdi-sthaḥ parameśvaro yaṁ yaṁ yathā sphorayati bhadram abhadraṁ vā, sa tathaivāsās te ity āha—śarīra-bhājāṁ jīvānāṁ hṛdi hṛdi dhiṣṭhitam, a-kāra-lopaś chāndasaḥ | ātmanāṁ svayam eva kalpitānāṁ yathāgneḥ kṣudrā visphuliṅgā vyuccaranti [bṛ.ā. u. 2.1.20] iti śruteḥ | 

na cāhaṁ hṛdi-sthaṁ tat-pada-vācyaṁ pārtha-sārathim anyaṁ tathā purastham idaṁ pada-vācyaṁ caturbhujam anyaṁ jānāmīty āha—pratīti | ākāśa-stham ekam arkam api janānāṁ pratidṛśam avalokanaṁ prati naikadhā anekadhā, “ayaṁ man-mūrdhopari arkaḥ” iti pratimūrdhopari-stham arkaṁ tat-tad-dṛṣṭi-bhedād anekadhā bhātam iveti | vidhūto durīkṛto bheda-rūpo moho yena saḥ | 

ayam arthaḥ—mama hṛdi tathā yudhiṣṭhirādīnāṁ vasudevādīnām uddhavādīnāṁ nandādīnāṁ gopikānāṁ ca hṛdi bhāva-bhedena prema-tāratamyena ca pṛthak-pṛthak-līlatayaiva yadyapi sphurati, tad apy eka eva kṛṣṇa iti jānāmi | tathā teṣāṁ tat-tat-premṇāṁ tat-tad-bhāvānāṁ cotkarṣa-tāratamyaṁ sarvam ahaṁ jānāmy eva | tad api me pārtha-sārathāv eva svābhāvikyāsaktiḥ | tāṁ tyaktuṁ naiva śaknomi | pura-sthite’smiṁś caturbhuja-rūpe dhāraṇāpi kṛtā, sāpy akiñcitkarīvābhūd iti ||42||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu pārtha-sārathim eva mām arthayase, yoginas tu prādeśa-mātraṁ tattvaṁ cintayanti, kecit sva-dehāntar hṛdayāvakāśe prādeśa-mātraṁ puruṣaṁ vasantam [bhā.pu. 2.2.8] iti-smaraṇāt | taṁ kim anayo rūpayor bhedo'sti? tatrāha—tam iti | taṁ pārtha-sārathim evemaṁ hṛd-gataṁ prādeśa-mātraṁ samadhi-gato jānann asmi | sa eva svāṁśena tanmātra ity arthaḥ | kīdṛśo'ham ity āha—vidhūto bheda-rūpo moho yasya saḥ | eko'pi san bahudhā yo'vabhāti [go.tā.u. pūrva. 32] iti śruteḥ | tam imaṁ ca kīdṛśam ity āha—ajaṁ nūtana-deha-lābha-śūnyaṁ nitya-mūrtim ity arthaḥ | ātmanā svenaiva kalpitānāṁ nirmitānāṁ śarīra-bhājāṁ jīvānāṁ hṛdi hṛdi dhiṣṭhitaṁ niyāmakatayā sthitam | alopa ārṣaḥ | śarīra-bhāktvena jīvānāṁ nirmāṇam ihoktaṁ, yathāgneḥ kṣudrā visphuliṅgā vyuccaranti [bṛ.ā.u. 2.1.20] iti, sarva-bhūtāntarātmā [brahma-vidyopa. 105] iti ca śruteḥ | kathaṁ? pratidṛśaṁ pratinetram anekadhā dṛśyamānam ekam arkam iva | na ca mokṣe jīveśayor bhedo niṣiddhaḥ, nirañjanaḥ paramaṁ sāmyam upaiti [mu.u. 3.1.3] iti tatra tasya śrutatvāt ||42||

**...**

|| 1.9.43 ||

**sūta uvāca—**

**kṛṣṇa evaṁ bhagavati mano-vāg-dṛṣṭi-vṛttibhiḥ |**

**ātmany ātmānam āveśya so’ntaḥ-śvāsa upāramat ||**

**śrīdhara-svāmī (bhāvārtha-dīpikā) :** mano-vāg-dṛṣṭīnāṁ vṛttibhiḥ | paramātmani śrī-kṛṣṇe | antar eva vilīnaḥ śvāso yasya saḥ ||43||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : evam ātmani** hṛdi sthite **kṛṣṇe,** pārtha-sārathāv ity arthaḥ | **ātmānaṁ** svam **āveśya** āveśa-yuktaṁ kṛtvā | **antar** eva līnaḥ **śvāso** yasya saḥ | bahir vṛtter **upararāma** ||43||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ātmani vibhu-vijñānānande kṛṣṇe bhagavaty evaṁ pārtha-sārathitvena vijñāte mana-ādi-vṛttibhir ātmānaṁ svamāveśya nirataṁ kṛtvā pūrakeṇāntaḥ-śvāsaḥ sann upāramat nivṛttim agāt | bhīṣmasya paramārtyaikāntitvāt-tat-prāṇāder ihaiva vigamaḥ, sa tu viśuddhaḥ puraḥsthaṁ kṛṣṇaṁ prāpety ārta-bhāga-yājñavalkya-praśnottarā-dveditavyam, etac ca spaṣṭau hy ekeṣām [ve.sū. 4.2.13] iti sūtra-bhāṣye nirṇītaṁ draṣṭavyam | evam aspandāsuryathā taruḥ [bhā.pu. 12.6.9] ity atra parīkṣito'pi tādṛśasya vyākhyeyam ||43||

**...**

|| 1.9.44 ||

**sampadyamānam ājñāya bhīṣmaṁ brahmaṇi niṣkale |**

**sarve babhūvus te tūṣṇīṁ vayāṁsīva dinātyaye ||**

**śrīdhara-svāmī (bhāvārtha-dīpikā) : niṣkale** nirupādhau parātmani | **saṁpadyamānaṁ** militam **ājñāyā** ālakṣya | **vayāṁsi** pakṣiṇa iva ||44||

———————————————————————————————————————

**jīva-gosvāmī (krama-sandarbhaḥ) : **sampadyamānam iti | **niṣkala**-**brahma**-śabdena māyātīto narākṛti-para-brahma-bhūtaḥ śrī-kṛṣṇa evocyate | tasmin sampadyamānatā tat-saṅgatir eva | tathoktaṁ saptame—


        adhokṣajālambham ihāśubhātmanaḥ


        śarīriṇaḥ saṁsṛti-cakra-śātanam |


        tad brahma-nirvāṇa-sukhaṁ vidur budhās


        tato bhajadhvaṁ hṛdaye hṛd-īśvaram || [bhā.pu. 7.7.37] iti |

atra bhīṣmasya vasutvāt— yāvad-adhikāram avasthitir ādhikārikāṇāṁ [ve.sū. 3.3.33] ity adhikaraṇa-virodhaḥ syād iti cen, na | līlayā svāṁśena tatrāpy avasthiti-sambhavāt | tasya sarveṣu lokeṣu kāmācāro bhavati [chā.u. 7.25.2] iti mukti-viśeṣa-pratipādaka-śruteś ca | evam eva mahābhāratāvirodho’pi syāt ||44||

———————————————————————————————————————

**viśvanātha-cakravartī (sārārtha-darśiṇī) : **evaṁ bhīṣmaḥ svābhilaṣitaṁ pārtha-sārathiṁ prāpa, lokās tu tad-avidvāṁso **bhīṣmo brahmaṇi** līno **babhūva** iti jānanti smety āha—sampadyeti | ajñāne dṛṣṭāntaḥ—**vayāṁsi** pakṣiṇaḥ **dinasyātyaye** avasāne sati dinaṁ na dṛṣṭam iti dinasya svarūpa-dhvaṁsam eva jñātvā yathā **tuṣṇīṁ bhavanti** na śabdāyanta ity arthaḥ | na tu vastuto dinaṁ naśyati, tat-kṣaṇe’pi varṣāntare tasya sthiter avagamāt yāma-catuṣṭayānantaraṁ tatrāpi punar āgamāt | evaṁ bhīṣmasyāpy atyaye bhīṣmo mukta ity ajñā vidanti | vijñās tu tadaiva prakaṭa-prakāśe ratha-caraṇa-pāṇinā kṛṣṇena bhūmau dhāvatā saha bhīṣmo yudhyata eveti punar āgāmi-kṛṣṇāvatāre tena saha bhīṣma āvirbhaviṣyaty eveti jānanti | 

yad vā, niṣkaṁ padakaṁ lāti tasmin brahmaṇi śrī-kṛṣṇa ity arthaḥ | brahma-sāyujya-prāptis tu na vyākhyeyā | nitya-pārṣada-bhīṣmeṇa phalābhisandhi-rahitāyā rater vāñchitatvāt mokṣasyākāmitatvāt bhagavatāpi balād akāmita-phala-dānānaucityāt ||44||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tadā śruta-bhīṣmābhy arthanāḥ sarve muni-prabhṛtayo niṣkale padakābharaṇadhāriṇe kṛṣṇe brahmaṇi bhīṣmaṁ saṁpadya-mānaṁ milantam ājñāya tūṣṇīṁ babhūvuḥ—


    niṣkamantrī sāṣṭa-hemaśate dīnāra-karṣayoḥ | 


    vakṣgolaṅkaraṇe hema-pātre hema-pale'pi ca || iti medinī | 

vayāṁsi pakṣiṇaḥ ||44||

**...**

|| 1.9.45 ||

**tatra dundubhayo nedur deva-mānava-vāditāḥ |**

**śaśaṁsuḥ sādhavo rājñāṁ khāt petuḥ puṣpa-vṛṣṭayaḥ ||**

**śrīdhara-svāmī (bhāvārtha-dīpikā) :** devair mānavaiś ca vāditāḥ | rājñāṁ madhye ye sādhavo’nusūyavaḥ ||45||

———————————————————————————————————————

**jīva-gosvāmī (krama-sandarbhaḥ) : **tatreti **rājñāṁ** sabhāyām iti śeṣaḥ | **sādhavo** muny-ādayaḥ ||45||

———————————————————————————————————————

**viśvanātha-cakravartī (sārārtha-darśiṇī) :** rājñāṁ madhye sādhavo’nasūyavaḥ ||45||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **rājñāṁ madhye ye sādhavo'nasūyavaste tasya yaśaḥ śaśaṁsur ūcuḥ ||45||

**...**

|| 1.9.46 ||

**tasya nirharaṇādīni samparetasya bhārgava |**

**yudhiṣṭhiraḥ kārayitvā muhūrtaṁ duḥkhito’bhavat ||**

**śrīdhara-svāmī (bhāvārtha-dīpikā) : nirharaṇādīni** dāha-saṁskārādīni | **samyak** paretasya, muktasyāpīty arthaḥ ||46||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : nirharaṇādīni** saṁskārān | **samparetasya** iti nitya-pārṣade bhīṣme vasoḥ praveśāt tasyaiva deha-tyāgo bhagavatā darśitaḥ | yāvad adhikāram avasthitir ādhikārikāṇāṁ [ve.sū. 3.3.33] iti nyāyena tasyaivāṁśena vasutve ca sthitir bhagaval-loke prāptiś ca | ataḥ samyak paraṁ parameśvaram itasya prāptasyeti vyākhyeyam | tasya sarveṣu lokeṣu kāma-caṛo bhavati [chā.u. 7.25.2] iti mukti-viśeṣa-pratipādaka-śruteḥ | nitya-pārṣada-bhūtasya bhīṣmasya tv aprakaṭa-līlāyāṁ pārthasārathi-prāptir uktaiva | ata eva tatra so’ntaḥ śvāsaḥ prāṇo yasya tathā-bhūtaḥ sann upāramat prakaṭa-prakāśād uparato’bhūd iti | tatrārthaḥ sammataḥ dehaṁ tatyāja prāṇāṁs tatyājety-ādy anukter iti | **mūhūrtaṁ duḥkhita** iti loka-vyavahāra-rakṣārtham ||46||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tasya bhīṣma-dehasya nirharaṇādīni karmāṇi kārayaitvā, kīdṛśasya? sampare tasya tyakta-prāṇasya, yudhiṣṭhiro lokarītim āśritya duḥkhito'bhavat, idam iha bodhyam—bhīṣmaḥ kṛṣṇaṁ prāpa, samyak paraṁ kṛṣṇam itasyety arthāt | tat-praviṣṭau vasustu svargam agād adhikārānte tasya mokṣo bhāvī, yāvad adhikāram avasthitir ādhikārikāṇām [ve.sū. 3.3.33] iti nyāyād iti ||46||

**...**

|| 1.9.47 ||

**tuṣṭuvur munayo hṛṣṭāḥ kṛṣṇaṁ tad-guhya-nāmabhiḥ |**

**tatas te kṛṣṇa-hṛdayāḥ svāśramān prayayuḥ punaḥ ||**

**śrīdhara-svāmī (bhāvārtha-dīpikā) : tasya guhya-nāmabhir** vedoktaiḥ | kṛṣṇa eva hṛdayaṁ yeṣāṁ te **kṛṣṇa-hṛdayāḥ** ||47||

———————————————————————————————————————

**jīva-gosvāmī (krama-sandarbhaḥ) : guhya-nāmabhir** dustarkya-mahima-vyañjaka-nāmabhiḥ kṛṣṇa-govindety-ādibhiḥ ||47||

———————————————————————————————————————

**viśvanātha-cakravartī (sārārtha-darśiṇī) : tad-guhya-nāmabhiḥ,** he bhakta-vatsala kṛṣṇa premādhīna namas tvac-cāturyāyaiveti ||47||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tasya guhyanām abhir bhakta-bandhu-bhaktādhīnety-ādibhiḥ ||47||

**...**

|| 1.9.48 ||

**tato yudhiṣṭhiro gatvā saha-kṛṣṇo gajāhvayam |**

**pitaraṁ sāntvayām āsa gāndhārīṁ ca tapasvinīm ||**

**śrīdhara-svāmī (bhāvārtha-dīpikā) : pitaraṁ** dhṛtarāṣṭram | **tapasvinīṁ** santāpavatīm ||48||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** pitaraṁ dhṛtarāṣṭram ||48||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pitaraṁ dhṛtarāṣṭraṁ, tapasvinīṁ putra-śokākulām ||48||

**...**

|| 1.9.49 ||

**pitrā cānumato rājā vāsudevānumoditaḥ |**

**cakāra rājyaṁ dharmeṇa pitṛ-paitāmahaṁ vibhuḥ ||**

**śrīdhara-svāmī (bhāvārtha-dīpikā) : rājā** yudhiṣṭhiraḥ | **anumato**’nujñātaḥ ||49||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pitrā dhṛtarāṣtreṇā ||49||

iti sārārtha-darśinyāṁ harṣiṇyāṁ bhakta-cetasām |

navamo’tra prathame saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pitrā dhṛtarāṣṭreṇa ||49||

 \
iti śrī-vaiṣṇavānandinyāṁ prathama-skandha-ṭippanyāṁ navamo'dhyāyaḥ ||9||

**...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ prathama-skandhe

yudhiṣṭhira-rājya-pralambho nāma

navamo’dhyāyaḥ

||9||

**...**

 

(1.10)


## atha daśamo’dhyāyaḥ


### bhagavataḥ śrī-kṛṣṇasya dvārakā-gamanam |

**|| 1.10.1 ||**

**śaunaka uvāca—**

**hatvā sva-riktha-spṛdha ātatāyino**

**yudhiṣṭhiro dharma-bhṛtāṁ variṣṭhaḥ |**

**sahānujaiḥ pratyavaruddha-bhojanaḥ**

**kathaṁ pravṛttaḥ kim akāraṣīt tataḥ ||**

**śrīdhara-svāmī (bhāvārtha-dīpikā) :**

daśame kṛta-kāryasya hastināpuro hareḥ |

strībhiḥ saṁstūyamānasya varṇyate dvārakāgamaḥ ||

rājyaṁ ca-kārety uktaṁ, tataḥ pṛcchati—**hatveti** | **svasya rikthe** dhane **spardhante** sma ye te tathā | yad vā, sva-rikthāya spṛt saṅgrāmo yeṣām  eva dhanādi-haraṇād **ātatāyinaḥ,** tān **hatvā** | **pratyavaruddha-bhojano** bandhu-vadha-duḥkhena saṅkucita-bhogo, rājya-lābhena prāpta-bhogo vā | **kathaṁ** rājye **pravṛttaḥ** ? pravṛtto vā **tataḥ kim akārṣīt**? ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

nāsya niṣkaṇṭake rājye pāṇḍavaṁ sva-purīṁ hareḥ |

gacchataḥ kuru-nārībhiḥ stutir daśama ucyate ||

vāsudevānumodenaiva rājya-pravṛtti-prajā-pālanādikaṁ sāmānyato jñātvāpi viśeṣaṁ jijñāsuḥ pṛcchati—hatveti | **svasya rikthe** dhane **spardhante** sma ye, tān | śatrubhir avaruddhaṁ yadāsīti, tat tebhyaḥ sakāśāt **pratyavaruddhaṁ** punaś ca sva-vaśīkṛtaṁ **bhojanaṁ** bhogo yena saḥ ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

rājye yudhiṣṭhiraṁ nyasya govinde hata-kaṇṭake | \
gacchan dvārāvatīṁ strībhiḥ saṁstuto daśame muhuḥ || \


kṛṣṇa-tad-bhaktayoḥ kathāsva vitṛptaḥ punaḥ pṛcchati—**hatveti** | **svasya rikthe** dhane ye spardhante sma, tān dhanāpahāritvād ātatāyino duryodhanādīn **hatvā** | śatrubhir yad avaruddhaṁ tat tebhyaḥ sakāśāt **praty avaruddhaṁ** punar vaśīkṛtaṁ **bhojanaṁ** bhogo yena saḥ ||1||

 **...**

**|| 1.10.2 ||**

**sūta uvāca—**

**vaṁśaṁ kuror vaṁśa-davāgni-nirhṛtaṁ**

**saṁrohayitvā bhava-bhāvano hariḥ |**

**niveśayitvā nija-rājya īśvaro**

**yudhiṣṭhiraṁ prīta-manā babhūva ha ||**

**śrīdhara-svāmī (bhāvārtha-dīpikā) : **rājya-pravṛttau śrī-kṛṣṇasya prītiṁ paryālocya pravṛtta ity āśayenottaram āha | **vaṁśaṁ kuroḥ samrohiyatvā** parīkṣid-rakṣaṇena saṁrohya aṅkuritaṁ kṛtvā | kathaṁ-bhūtam ?**vaṁśa-davāgni-nirhṛtaṁ** vaṁśa eva davo vanaṁ, tasmād udbhūto yaḥ krodha-rūpo’**gniḥ,** tena **nirhṛtaṁ** dagdham | nija-rājye niveśya ca ||2||

———————————————————————————————————————

**jīva-gosvāmī (krama-sandarbhaḥ) : vaṁśam** ity asya ṭīkāyāṁ rājya-pravṛtter uttaram āhety anvayaḥ ||2||

———————————————————————————————————————

**viśvanātha-cakravartī (sārārtha-darśiṇī) : **śrī-kṛṣṇasya prītiṁ paryālocyaiva pravṛtta ity āśayenottaram āha—**kuror vaṁśaṁ vaṁśa-davāgninā **iva **nirhṛtaṁ** nirdagdhaṁ **saṁrohayitvā** parīkṣid-rakṣaṇena saṁrohya, davo vanaṁ vaṁśānāṁ vanam, yathā sva-saṅgharṣotthenāgninā dahyate, tathaiva kuror vaṁśam api paraspara-krodhottha-yuddhena hatam ity arthaḥ | **bhavaṁ** mahā-devam api **bhāvayati** sva-līlāṁ dhyāpayatīti saḥ ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhagavat-prītiṁ vilokya rājye pravṛtta iti bhāvenottaram āha—**kuru-vaṁśaṁ vaṁśa-davāgnin eva nirhṛtaṁ** nirdagdhaṁ **saṁrohayitva** parīkṣid-rakṣaṇena sphuritaṁ kṛtvā ity arthaḥ | veṇūnāṁ vanaṁ yathā mithaḥ saṅgharṣotthenāgninā dagdhaṁ bhaved evaṁ kurūṇāṁ vṛndam api krodhotthena yuddhena hatam ity arthaḥ | bhavaṁ śivam api bhāvayati sva-līlām iti **bhava-bhāvanaḥ** | harati sva-bhaktānāṁ duḥkham iti **hariḥ** ||2||

 **...**

**|| 1.10.3 || **

**niśamya bhīṣmoktam athācyutoktaṁ**

**pravṛtta-vijñāna-vidhūta-vibhramaḥ |**

**śaśāsa gām indra ivājitāśrayaḥ**

**paridhy-upāntām anujānuvartitaḥ ||**

**madhvācāryaḥ (bhāgavata-tātparyam) : **


    amātyā mantriṇo dūtāḥ śreṇayaś ca purohitāḥ |


    purañjana-padaṁ ceti sapta-praṇidhayaḥ smṛtāḥ || iti brāhme ||3||

———————————————————————————————————————

**śrīdhara-svāmī (bhāvārtha-dīpikā) : **pravṛttau hetum uktvā kim akārṣīt ? ity asyottaram āha | **pravṛttaṁ** yad **vijñānaṁ** parmeśvarādhīnaṁ jagan na svatantram ity evaṁ-bhūtaṁ tena **vidhūto vibhramo**’haṅkārtety evaṁ-bhūto moho yasya saḥ | **anujair anuvartitaḥ** sevataḥ san | **ajitaḥ** śrī-kṛṣṇa ev**āśrayo** yasya saḥ | **paridhiḥ** samudras tat-paryantāṁ **gāṁ** pṛthivīṁ pālayām āsa ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : niśamya **iti | **pravṛttaṁ** yad **vijñānaṁ** parameśvarādhīnaṁ jagan na svatantram ity evaṁ-bhūtaṁ tena **vidhūto vibhramo**’haṁ kartety evaṁ-bhūto moho yasya saḥ | **gāṁ **pṛthvīṁ svargaṁ ca | **ajitaḥ** śrī-kṛṣṇaḥ upendraś ca **paridhayaḥ** samudrād ūrdhvagaṁ diṅ-maṇḍalaṁ ca **anujānām anuvartitā** anuvṛttir yasmin | pakṣe, anujenopendreṇānuvṛttiṁ prāpitāḥ ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kim akārṣīt ? ity asyottaram āha—**niśamya** iti | **pravṛttaṁ** yad-**vijñānaṁ** pareśādhīno loko na svatantra ity evaṁ-bhūtena **vidhūto vibhramaḥ** svatantra-kartṛtvābhimāno yasya saḥ | **gāṁ** pṛthivīṁ svargaṁ ca | **ajitāśrayaḥ** kṛṣṇa-sahāyaś ca **paridhayo**'rṇavā urdhvaga-diśaś ca | **anujānāṁ** bhīmādīnām **anuvartitā** yasmin saḥ | pakṣe, anujenopendraṇānuvṛttiṁ prāpitaḥ ||3||

**...**

**|| 1.10.4 || **

**kāmaṁ vavarṣa parjanyaḥ sarva-kāma-dughā mahī |**

**siṣicuḥ sma vrajān gāvaḥ payasodhasvatīr mudā ||**

**śrīdhara-svāmī (bhāvārtha-dīpikā) : **tasya rājyam anuvarṇayati—**kāmam** iti tribhiḥ | **mahī** **sarva-kāma-dogdhrī** babhūva | **vrajān** goṣṭhāni | **ūdhasvatīr** ūdhasvatyaḥ ūdhaḥ kṣīrāśayaḥ, tadvatyaḥ sthūlodhasa ity arthaḥ | **siṣicur** abhyaṣiñcan ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._ **

———————————————————————————————————————

**viśvanātha-cakravartī (sārārtha-darśiṇī) :** **ūdhasvatīḥ** sthūlāḥ pīnavatyaḥ ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **rājye sukha-samṛddhim āha—**kāmam** iti | **ūdhasvatīḥ** sthūla-pīnavatyaḥ ||4||

 **...**

**|| 1.10.5 || **

**nadyaḥ samudrā girayaḥ sa-vanaspati-vīrudhaḥ |**

**phalanty oṣadhayaḥ sarvāḥ kāmam anvṛtu tasya vai ||**

**śrīdhara-svāmī (bhāvārtha-dīpikā) : anvṛtu** ṛtāv ṛtau ||5||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : anvṛtu** sarveṣu ṛtuṣu | **tasya** yudhiṣṭhirasya ||5||

 **...**

**|| 1.10.6 || **

**nādhayo vyādhayaḥ kleśā daiva-bhūtātma-hetavaḥ |**

**ajāta-śatrāv abhavan jantūnāṁ rājñi karhicit ||**

**śrīdhara-svāmī (bhāvārtha-dīpikā) : ādhayo** mano-vyathāḥ | **vyādhayo** rogāḥ | **kleśāḥ** śītoṣṇādi-kṛtāḥ | **daivaṁ bhūtāni cātmā hetur** yeṣām  ādhidaivikādīnāṁ te **jantūnāṁ** **nābhavan** ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : ādhayo** mānasa-pīḍāḥ, **vyādhayo** jvarādayo rogāḥ | **kleśāḥ** kāma-krodha-lobha-mohādayaḥ | **daivādayo hetavo** yeṣāṁ te | **daiva**-hetur anāvṛṣṭy-ādiḥ, **bhūta**-hetur unmādādiḥ, **ātma**-hetuḥ kuṣṭhādiḥ ||6||

 **...**

**|| 1.10.7 || **

**uṣitvā hāstinapure māsān katipayān hariḥ |**

**suhṛdāṁ ca viśokāya svasuś ca priya-kāmyayā ||**

**śrīdhara-svāmī (bhāvārtha-dīpikā) : **idānīṁ dvārakā-gamanaṁ nirūpayitum āha—**uṣitvā** iti | **svasuḥ** subhadrāyāḥ ||7||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : svasuḥ** subhadrāyāḥ ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atha dvārvatī-prayāṇaṁ varṇayitum āha—**uṣitvā** iti | **svasur** bhaginyāḥ subhadrāyāḥ ||7||

 **...**

**|| 1.10.8 || **

**āmantrya cābhyanujñātaḥ pariṣvajyābhivādya tam |**

**āruroha rathaṁ kaiścit pariṣvakto'bhivāditaḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) :** **taṁ** yudhiṣṭhiram ||8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : taṁ** yudhiṣṭhiram **āmantrya** pṛthayā abhivādya praṇamya tena **pariṣvajya** **abhyanujñāto** datta-sammatikaḥ kṛṣṇo **ratham āruroha** ||8||

 **...**

**|| 1.10.9 || **

**subhadrā draupadī kuntī virāṭa-tanayā tathā |**

**gāndhārī dhṛtarāṣṭraś ca yuyutsur gautamo yamau ||**

**śrīdhara-svāmī (bhāvārtha-dīpikā) : yuyutsur** dhṛtarāṣṭrād vaiśyāyāṁ jātaḥ | **gautamaḥ** kṛpaḥ | **yamau** nakula-sahadevau ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : yuyutsur** dhṛtarāṣṭrād vaiśyāyāṁ jātaḥ | **gautamaḥ** kṛpaḥ ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : yuyutsur** dhṛtarāṣṭrād vaiśyāyāṁ patnyāṁ jātaḥ pāṇḍavānuyāyī mahāvīraḥ, **gautamaḥ** kṛpācāryaḥ ||9||

 **...**

**|| 1.10.10 || **

**vṛkodaraś ca dhaumyaś ca striyo matsya-sutādayaḥ |**

**na sehire vimuhyanto virahaṁ śārṅga-dhanvanaḥ ||**

**śrīdhara-svāmī (bhāvārtha-dīpikā) : matsya-sutā** uttarā | tasyāḥ punar grahaṇaṁ garbha-rakṣaka-kṛṣṇa-virahe mohādhikyāt | yad vā, matsya-sutā satyavatī ||10||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : matsya-sutā** uttarā | tasyāḥ punar grahaṇaṁ garbha-rakṣaṇa-kṛte mohādhikyāt | yad vā, matsya-sutā satyavatī ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : matsya-sutā** satyavatī ||10||

 **...**

**|| 1.10.11-12 || **

**sat-saṅgān mukta-duḥsaṅgo hātuṁ notsahate budhaḥ |**

**kīrtyamānaṁ yaśo yasya sakṛd ākarṇya rocanam ||**

**tasmin nyasta-dhiyaḥ pārthāḥ saheran virahaṁ katham |**

**darśana-sparśa-saṁlāpa- śayanāsana-bhojanaiḥ ||**

**śrīdhara-svāmī (bhāvārtha-dīpikā) : **teṣāṁ kṛṣṇa-virahāsahanaṁ kaimutya-nyāyenāha—**sat-saṅgād** iti dvābhyām | **satāṁ saṅgād** hetor **muktaḥ** putrādi-viṣayo **duḥsaṅgo** yena saḥ | sadbhiḥ kīrtyamānaṁ **ruci-karaṁ** yasya **yaśaḥ** **sakṛd** apy **ākarṇya** sat-saṅgaṁ tyaktuṁ na śaknoti | **darśanādibhis** **tasmin** śrī-kṛṣṇe **nyastā** adhyastā **dhīr** yeṣāṁ te ||11-12||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

**prīti-sandarbhaḥ 88 :** sneha-sthāyi-bhāvam āha—**satsaṅgād** ity-ādi-caturbhiḥ | **viceluḥ** (13) arhaṇādy-ānayanārtham itas tataś calanti sma | **abhadraṁ** (14) yātrā-samaye duḥśakunaṁ prābhūd iti **nyarundhan** (14) ācchāditavatyaḥ ||11-14||

———————————————————————————————————————

**viśvanātha-cakravartī (sārārtha-darśiṇī) : yasya yaśo'pi hātuṁ budho notsahate**, tasya virahaṁ **pārthāḥ** **kathaṁ saheran **? ity anvayaḥ | **rocanaṁ** rocakam | budhaḥ kīdṛśaḥ? **sat-saṅgān** **mukto duḥsaṅgo** yena saḥ, tena sat-saṅgaṁ vinā duḥsaṅgo mada-matsarādi-hetur nāpayāti, tad-apagamena vinā bhagavad-yaśo rocakaṁ dustyajaṁ ca na bhavatīti siddhānte dhvanitaḥ | pārthāḥ kīdṛśāḥ ? **darśanādibhis** **tasmin** kṛṣṇe eva **nyasta-dhiyaḥ** ||11-12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : yasya yaśo**'pi **budho** **hātuṁ** **na sahate**, **tasya virahaṁ pārthāḥ kathaṁ saheran** ? iti sambandhaḥ | **rocanaṁ** rocakaṁ | budhaḥ kīdṛśaḥ? ity āha–**sad** iti | **sat-saṅgaṁ** vinā mada-matsarādi-hetur **duḥsaṅgo** nāpagacchati | tad-apagamaṁ vinā tad yaśo rocakaṁ dustyajaṁ ca na syād iti bhāvaḥ || pārthāḥ kīdṛśāḥ? **darśanādibhis tasmin nyasta-dhiyaḥ** ||11-12||

 **...**

**|| 1.10.13 || **

**sarve te'nimiṣair akṣais tam anu druta-cetasaḥ |**

**vīkṣantaḥ sneha-sambaddhā vicelus tatra tatra ha ||**

** **

**śrīdhara-svāmī (bhāvārtha-dīpikā) : **ata eva **animiṣair** netrais **tatra tatra** arhaṇānayanādy-arthaṁ calanti sma | yataḥ snehena **samyag baddhāḥ** | ata eva **tam anu** **drutāni** gatāni **cetaṁsi** yeṣāṁ, te ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ata eva **animiṣair akṣais** **tam** eva **vīkṣamāṇāḥ** | **anu** vīkṣaṇānantaraṁ **vi**klinna-**cetasaḥ** tataḥ **snehena** **sam**yag **baddhāḥ** | ata eva **tatra tatra viceluḥ,** yatra yatra sa calati smety arthaḥ ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ata eva **animiṣair akṣais tam** eva **vīkṣamāṇāḥ** | **anu** vīkṣaṇānantaraṁ **tatra tatra** **viceluḥ,** yatra yatra sa cacāla ||13||

 **...**

**|| 1.10.14 || **

**nyarundhann udgalad bāṣpam autkaṇṭhyād devakī-sute |**

**niryāty agārān no'bhadram iti syād bāndhava-striyaḥ ||**

**śrīdhara-svāmī (bhāvārtha-dīpikā) : agārān niryāti** nirgacchati sati | **autkaṇṭhyād** āsakty-atiśayād dhetor **udgalat** sravad **bāṣpam** aśru **nyarundhan** netreṣv eva stambhitavatyaḥ | tatra hetuḥ—**abhadraṁ no** **syād** amaṅgalaṁ mā bhūd ity etad-artham ||14||

———————————————————————————————————————

**jīva-gosvāmī (krama-sandarbhaḥ) : niryāti** ity aśru-śoṣakeṇa bhayenety arthaḥ ||14||

———————————————————————————————————————

**viśvanātha-cakravartī (sārārtha-darśiṇī) : agārān niryāti** nirgacchati sati **autkaṇṭhyād** dhetor **udgalantaṁ** sravantaṁ **bāṣpam** aśru **nyarundhan** stambhitavatyaḥ | tatra hetuḥ—**abhadraṁ no** **syād** amaṅgalaṁ mā bhūd ity etad-artham | atra udgalad iti śatṛ-pratyayena ud-upasargeṇa ca yatnato niruddhāny apy aśrūṇi sasrur eva kevalam aṅga-nivāraṇārthaṁ paṭāñcalena gopayāñcakrur iti labhyate ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : agārān niryāti** sati **autkaṇṭhyād udgalantaṁ** **bāṣpaṁ nyarundhan** stambhayāñcakruḥ | **abhadraṁ** mā bhūd ity etad-artham | atra bāṣpa-sravo'bhūd eva, taṁ cāvaguṇṭhanenāvavrur ity arthaḥ ||14||

 **...**

**|| 1.10.15 || **

**mṛdaṅga-śaṅkha-bheryaś ca vīṇā-paṇava-gomukhāḥ |**

**dhundhury-ānaka-ghaṇṭādyā nedur dundubhayas tathā ||**

**śrīdhara-svāmī (bhāvārtha-dīpikā) : mṛdaṅgādayo** daśa vādya-bhedāḥ ||15||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : mṛdaṅgādayo** vādya-bhedāḥ ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : mṛdaṅgādayo** vāditra-bhedāḥ ||15||

 **...**

**|| 1.10.16 || **

**prāsāda-śikharārūḍhāḥ kuru-nāryo didṛkṣayā |**

**vavṛṣuḥ kusumaiḥ kṛṣṇaṁ prema-vrīḍā-smitekṣaṇāḥ ||**

**śrīdhara-svāmī (bhāvārtha-dīpikā) : prema-vrīḍā-smita**-pūrvakam **īkṣaṇaṁ** yāsāṁ tāḥ ||16||

———————————————————————————————————————

**jīva-gosvāmī (krama-sandarbhaḥ) : prema**-yuktābhyāṁ **vrīḍā-smitābhyām īkṣaṇaṁ** yāsāṁ krameṇa śṛṅgāra-maya-śānta-maya-strīṇām, tāḥ | viyogārambhe pūrvāsāṁ smitāsambhavāt vicchidya vyākhyātam ||16||

———————————————————————————————————————

**viśvanātha-cakravartī (sārārtha-darśiṇī) : kusumaiḥ** kusumāni **prema-vrīḍā-smitāni īkṣaṇeṣu** vyañjitāni yāsāṁ tāḥ ||16||

———————————————————————————————————————

**baladeva-vidyabhūṣaṇaḥ (vaiṣṇavānandinī) : kusumaiḥ** kusumāni **premādī-vīkṣaṇeṣu** vyañjitāni yāsāṁ tāḥ ||16||

 **...**

**|| 1.10.17 || **

**sitātapatraṁ jagrāha muktādāma-vibhūṣitam |**

**ratna-daṇḍaṁ guḍākeśaḥ priyaḥ priyatamasya ha ||**

**śrīdhara-svāmī (bhāvārtha-dīpikā)**, **viśvanātha-cakravartī (sārārtha-darśiṇī) : guḍākā** nidrā tasyā **īśo** jita-nidro’rjunaḥ ||17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : guḍākāyā** nidrāyā **īśo** jita-nidro'rjunaḥ | **priyatamasya** kṛṣṇasya sakhyur **ātapatraṁ** **jagrāha** ||17||

 **...**

**|| 1.10.18 ||**

**uddhavaḥ sātyakiś caiva vyajane paramādbhute |**

**vikīryamāṇaḥ kusumai reje madhu-patiḥ pathi ||**

**śrīdhara-svāmī (bhāvārtha-dīpikā) : vyajane** cāmare jagṛhatuḥ | **madhu-patiḥ** śrī-kṛṣṇaḥ ||18||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : madhupatir** mādhavaḥ ||18||

 **...**

**|| 1.10.19 || **

**aśrūyantāśiṣaḥ satyās tatra tatra dvijeritāḥ |**

**nānurūpānurūpāś ca nirguṇasya guṇātmanaḥ ||**

**śrīdhara-svāmī (bhāvārtha-dīpikā) : satyāḥ** śrī-kṛṣṇo tāsām avyabhicārāt, kiṁ tu **nānurūpāś cānurūpāś** ca | **nirguṇasya** paramānandasya "sukhī bhava" ity-ādayo nānurūpāḥ, **guṇātmano** mānuṣya-nāṭyāvatāre’nurūpāś cety arthaḥ | sandhir ārṣaḥ ||19||

———————————————————————————————————————

**jīva-gosvāmī (krama-sandarbhaḥ) : **yadyapy eṣāṁ guṇānāṁ sarveṣām api bhagavati nityatvam eva, tathāpi tat-tal-līlā-siddhy-arthaṁ teṣāṁ kvacit kasyacit prakāśaḥ kasyacid aprakāśaś ca bhavati | ata evāha—**aśrūyanta** iti | **nirguṇasya** madhya-pada-lopena nirgatā guṇebhyo guṇā yasya tasya, prākṛta-guṇātīta-nitya-guṇasya **nānurūpāḥ** nitya-tat-paripūrṇatvena lābhāntarāyogāt | **guṇātmanaḥ** tad-āśīrvādāṅgīkāra-dvārā tat-tad-guṇa-viśeṣa-pravartaka-nivartakasya **anurūpāś ca** | tad-aṅgīkāre hetuḥ—**satyā** iti | tad evaṁ prakāśanāprakāśana-hetor eva śrī-bhagavataś candra-para-parārdhojjvalatādike saty api tal-līlā-mādhurya-vistārakas tamisrādi-vyavahāraḥ sidhyati ||19|| [prīti-sandarbha 149]

———————————————————————————————————————

**viśvanātha-cakravartī (sārārtha-darśiṇī) : satyāḥ** kṛṣṇe tāsām avyabhicārāt, kintu tā **nānurūpā anurūpāś** **ca** | sandhir ārṣaḥ | aiśvarya-dṛṣṭyā **nirguṇasya** paramānandasya "sukhī bhava" ity-ādayo nānurūpāḥ, mādhurya-dṛṣṭyā **guṇātmano** brahmaṇyatva-prema-vaśyatvādy-aprākṛta-guṇa-mayasya tasya **anurūpaś** ca, "yuṣmākam āśīrbhir eva mama sadā sukham" iti tat-prativacanasya mithyātvānarhatvāt | tasya dāsya-sakhya-vātsalyādi-rasa-viṣayāśrayatve sati tad-bhakta-jana-saṁyoga-virahādy-alaukika-sukha-duḥkhādimayatvāc ca ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : tatra tatra** pathi pathi, **satyā** yathārthāḥ, **āśīr**-viṣayāṇāṁ, dharmāṇāṁ tasmin sadaiva sattvāt | kintu **nānurūpā** **anurūpāś ca** āsan | sandhir ārṣaḥ | **nirguṇasya** māyā-guṇair aspṛṣṭasya cid-ānanda-mūrteḥ kūṭasthasya **nānurūpāḥ**, māyopādheḥ sukha-duḥkha-bhājo nṛpāder jīvasya tāḥ "sarvadaiva sukhī bhava" ity-ādayo'prāpta-prārthanā-rūpās tā **anurūpāḥ** syuḥ | **guṇātmano** brahmaṇyatva-vṛddha-sevakatva-prema-vaśyatvādi-svānubandhi-guṇa-khaner anurūpās tad-āśiṣām atiprīty-āṅgīkārāt ||19||

 **...**

**|| 1.10.20 || **

**anyonyam āsīt sañjalpa uttama-śloka-cetasām |**

**kauravendra-pura-strīṇāṁ sarva-śruti-mano-haraḥ ||**

**śrīdhara-svāmī (bhāvārtha-dīpikā) : sarvāsāṁ śrutīnāṁ manoharaḥ** | upaniṣado’pi mūrtimatyaḥ satyas taṁ **sañjalpam** abhyanandann ity arthaḥ ||20||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : sarveṣām** eva **śruti-manasī harati** iti saḥ | śleṣeṇa sarvāsāṁ śrutīnām api manoharaḥ | upaniṣado’pi mūrtimatyaḥ satyaḥ taṁ **sañjalpam** abhyanandann ity arthaḥ ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : sarvāsāṁ śrutīnāṁ manoharaḥ**, upaniṣad-devyo'pi yaṁ **sañjalpam** abhyanandann ity arthaḥ | yad vā, sarveṣāṁ śrutiṁ manaś ca haratīti saḥ ||20||

 **...**

**|| 1.10.21 || **

**sa vai kilāyaṁ puruṣaḥ purātano**

**ya eka āsīd aviśeṣa ātmani |**

**agre guṇebhyo jagad-ātmanīśvare**

**nimīlitātman niśi supta-śaktiṣu ||**

**madhvācāryaḥ (bhāgavata-tātparyam) : **sattvādi-śaktiṣu |


        śrī-bhū-durgeti yābhinnā jīva-māyā mahātmanaḥ |


        ātma-māyā tad-icchā sā guṇa-māyā jaḍātmikā || iti mahā-saṁhitāyām ||21||

———————————————————————————————————————

**śrīdhara-svāmī (bhāvārtha-dīpikā) : **tatra tejaḥ-saundaryādy-atiśayena vismitābhyaḥ sakhībhyo’nyāḥ striyaḥ kathayanti | nātra vismayaḥ kāryaḥ, sākṣād īśvaratvād asyeti | **sa vā** iti caturbhiḥ | **vai** smaraṇe | **kila** iti prasiddhyā pramāṇa-dyotakam | **ya eka** evādvitīyaḥ **puruṣa āsīt,** **sa** eva **ayaṁ** śrī-kṛṣṇaḥ | kutrāsīt ? pūrva-viśeṣe ātmani niṣprapañce nija-svarūpe | kadā ? **agre guṇebhyo** guṇa-kṣobhāt pūrvam | tathā **niśi** pralaye ca | tasya lakṣaṇam—**jagatām ātmani** jīve | nimīlitātmani **nimīlitātmann** iti lupta-saptamy-antaṁ padam, jātāv eka-vacanam | **īśvare** līna-rūpeṣu jīveṣu satsv ity arthaḥ | nanu jīvānāṁ brahmatvāt kathaṁ layaḥ ? tatrāha—**suptāsu śaktiṣu** satīṣu, jīvopādhi-bhūta-sattvādi-śakti-laya eva jīva-laya ity arthaḥ ||21||

———————————————————————————————————————

**kaivalya-dīpikā :** **śṛṅgāra-raso dvividhaḥ, sambhogo vipralambhaś ca | tatra sambhoga-śṛṅgāre kauravendra-pura-striyaḥ—**

atha rati-sthāyinam ujjvala-veṣātmakam uktam yuva-prakṛtikaṁ strī-puṁsa-hetukaṁ mālya-ṛtu-śaila-pura-harmya-nadī-candropavana-dīrghikā-jala-krīḍādi-śrūyamānānubhūyamāna-vibhāvaṁ jugupsālasyauṣṭa-varja-sañcāriṇaṁ guṇaṁ dīrghāpāṅga-smitādy-anubhāvaṁ śṛṅgāraṁ sa-prabhedam āha—**śṛṅgāra**- iti | 

strī-puṁsayoḥ sambandhatayā bhogaḥ **sambhogaḥ** | sa ca sambandhaś caturdhā | paraspara-darśana-sparśana-saṁjalpa-samprayoga-bhedāt | bhedāntarāṇāṁ tatraivāntar-bhāvaḥ | tathā hi—kusumāvacayo darśane | cumbanāliṅgana-keśa-grahādayo hi sparśane | candrodaya-varṇanādayas tu saṁjalpe | saṁsaktatayāpānaṁ saṁsparśane | evam akṣa-jala-krīḍādīnāṁ samprayogasya tu sparśa-rūpatve’pi prādhānyāt pārthakyam | 

viprakarṣeṇa lambhaḥ prāptir vipralambhaḥ | sa ca viprakarṣaś caturdheti vakṣyate | tatrāpi sambhoga-pūrvako vipralambha iti samprayogasya prāg uktiḥ | sa ca sukhamaya-dhṛti-smṛti-mati-harṣādi sañcārī | romāñca-sveda-kampāśru-mekhalā-skhalana-śvasita-sādhvasa-keśa-bandhana-vastra-saṁyamana-vastrābharaṇa-mālyādi-samyaṅ-niveśana-vicitrekṣaṇa-guṇa-varṇana-cāṭu-prabhṛti-vācika-kāyika-vyāpārānubhāvāḥ | vibhāvās tu prāg-uktāḥ | tatra nāyaka-prayuktād api sambhogād anurāga-prācūryeṇa nāyikā-prayukta eva prakṛṣyata iti taṁ darśayan darśana-sambhogam avatārayati—**tatra**[^87] iti | kauravendra-puraṁ hastināpuram ||

**sa vai** ity-ādi | vai-śabdaḥ smaraṇe | **kila**-śabdas tat-prekṣāyām | utprekṣā ca durnirūpyatvāt ya eko’dvitīyaḥ puruṣaḥ, so’yaṁ kṛṣṇaḥ **purātanaḥ** | ādyaḥ kadā ? **ekaḥ** | **ātmany** **aviśeṣe** bheda-hetūpādhi-rahite svarūpe tad api kadā agre **guṇebhyaḥ** guṇa-svīkārāt pūrvaṁ tathā **niśi** guṇasyāgād anantaram | kadā guṇa-tyāgaḥ ?—**jagad** ity-ādi | prapañcākāreṇa darśitam **ātmānaṁ** yadā na darśayati | tathā **supta-śaktiṣu** cic-chakty-ādayaḥ śaktayo yadā suptā bhavanti | ātmann ity atra supāṁ suluk pūrva-savarṇeti saptamy āluk ||21|| [mu.pha. 11.7]

———————————————————————————————————————

**jīva-gosvāmī (krama-sandarbhaḥ) : aviveśa** niṣprapañce | **ātmani** sva-svarūpe vaikuṇṭhe _||_21||

———————————————————————————————————————

**viśvanātha-cakravartī (sārārtha-darśiṇī) : **atra prathamaṁ śānti-ratimatyaḥ sa-vismayaṁ parasparam āhuḥ | **yaḥ purātanaḥ puruṣaḥ aviśeṣo** niṣprapañcaḥ | yad vā, na vidyate viśeṣaḥ vaiśiṣṭyam utkarṣo yasmāt tathābhūtaḥ **eka** eva **āsīt** | vyāsādi-mukhād asmābhiḥ śruto’bhūd ity arthaḥ | **sa vai** niścitam ayam eveti tarjanībhir darśayāmāsuḥ | kadā ? guṇebhyo’gre guṇa-kṣobhāt pūrvaṁ, tathā **niśi** pralaye mahā-pralaye ca **ātmani** prakṛty-antaryāmini **īśvare**’dhikaraṇe **jagad-ātmani** sarva-jagaj-jīve **nimīlitātmani** līna-svarūpe sati jātyā eka-vacanam | sarva-jīveṣv īśvare līneṣu satsv ity arthaḥ | 

nanu prākṛtika-pralaye jīvānām avidyālayābhāvāt layo’prasiddhas tatrāha—**suptāsu śaktiṣu** satīṣu jīvopādhīnāṁ laya eva jīva-layopacāraḥ | 

yad vā, **sa** eva **purātanaḥ pūruṣo’yaṁ** **yo** **guṇebhyo**’gre **niśi** pralaye ca ātmani sva-svarūpe **aviśeṣa **eva** āsīt**, yathā adhunā saparikaratvena vividhādbhuta-līlas tathaiva tadāpīty arthaḥ | ekaḥ ayam eva na anyo brahmādir apīty arthaḥ | anyat samānam ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : vai** niścaye, **kila** prasiddhau, **sa** eva **puruṣo'yaṁ** devakī-putraḥ, **yo guṇebhyo** mahad-ādibhyo'**gre** prāk **niśi** mahā-pralaye ca **jagad-ātmani** prapañcastha-jīve **īśvare** prakṛty-antaryāmiṇy etat-svāṁśe **nimīlitātmani** vilīne sati ya ekaḥ svatantraḥ sann ātmani nija-svarūpe **āsīd** iti śrutam asmābhir dvaipāyanādibhya iti śeṣaḥ | 

nanu tadā kīdṛśa āsīt? tatrāha–**aviśeṣa** iti nāsti viśeṣo yasmād iti sarvotkṛṣṭaḥ san | yad vā, idānīm iva tadāpi sa-parikara-līla ity arthaḥ | **jagad-ātmani** iti jātyaika-vacanam, jagaj-jīveṣv ity arthaḥ | nanu jīvānāṁ nityatva-śravaṇāt tal-layaḥ kathaṁ? tatrāha—**suptāḥ śaktayo** dehādy-upādhayo yeṣām  iti dehādi-layo jīvalaya upacaritaḥ, te kila prakṛtau suptāḥ santīti ||21||

**...**

**|| 1.10.22 || **

**sa eva bhūyo nija-vīrya-coditāṁ**

**sva-jīva-māyāṁ prakṛtiṁ sisṛkṣatīm |**

**anāma-rūpātmani rūpa-nāmanī**

**vidhitsamāno'nusasāra śāstra-kṛt ||**

**madhvācāryaḥ (bhāgavata-tātparyam) : **

aprasiddhes tad-guṇānām anāmāsau prakīrtitaḥ |

aprākṛtatvād rūpasyāpy arūpo’sāv udīryataḥ || iti vāsudevādhyātme ||22||

———————————————————————————————————————

**śrīdhara-svāmī (bhāvārtha-dīpikā) : **tad evaṁ sṛṣṭer ādau pralayānantaraṁ ca niṣprapañcāv avasthānam uktvā sṛṣṭi-pralayayor madhye sa-prapañcāvasthānam āhuḥ | **sa eva** apracyuta-svarūpa-sthitir eva **prakṛtim** **anusasāra **adhiṣṭhitavān | **bhūyaḥ** punaḥ, sṛṣṭi-pravāhasyānāditatvāt | kīdṛśīm ? **nija-vīrya-coditāṁ **sva-kāla-śakti-preritām | **svā**ṁśa-bhūtānāṁ **jīvānāṁ māyāṁ** mohinīm | ata eva **sisṛkṣatīṁ** sraṣṭum icchantīm | kim-artham anusasāra ? **anāma-rūpe ātmani** jīve **rūpa-nāmanī vidhātum icchan**, upādhi-sṛṣṭyā jīvānāṁ bhogāyety arthaḥ | karmāṇi ca vidhātuṁ vedān kṛtavān ity āhuḥ—**śāstra-kṛd** iti ||22||

———————————————————————————————————————

**kaivalya-dīpikā :** **sa vai** ity-ādi | vai-śabdaḥ smaraṇe | **kila**-śabdas tat-prekṣāyām | utprekṣā ca durnirūpyatvāt ya eko’dvitīyaḥ puruṣaḥ, so’yaṁ kṛṣṇaḥ **purātanaḥ** | ādyaḥ kadā ? **ekaḥ** | **ātmany** **aviśeṣe** bheda-hetūpādhi-rahite svarūpe tad api kadā agre **guṇebhyaḥ** guṇa-svīkārāt pūrvaṁ tathā **niśi** guṇasyāgād anantaram | kadā guṇa-tyāgaḥ ?—**jagad** ity-ādi | prapañcākāreṇa darśitam **ātmānaṁ** yadā na darśayati | tathā **supta-śaktiṣu** cic-chakty-ādayaḥ śaktayo yadā suptā bhavanti | ātmann ity atra supāṁ suluk pūrva-savarṇeti saptamy āluk ||22|| [mu.pha. 11.8]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **evaṁ sṛṣṭeḥ pūrvaṁ pralayānantaraṁ cāpracyuta-rūpa-guṇa-līlātvenaivāvasthānam uktvā tan-madhye’pi tathaiva nityāvasthitiṁ vaktuṁ sṛṣṭy-ārambhe svāṁśāntareṇa līlāntaram apy āhuḥ—sa eveti | **śāstra-kṛt** śāstra-niṣkrama-prathama-kṣaṇa eva vedādi-śāstrāvirbhāva-kārī mahā-viṣṇuḥ san prakṛtiṁ **anusasāra** | 

nanu prakṛty-anugatatvaṁ nāma prakṛty-adhīnatvaṁ tac ca doṣa eva ? maivaṁ | **nija-vīryeṇa** nija-balena preritāṁ sva-vaśīkṛtya kasmiṁścana kṛtye niyuktāṁ **sva**-śakti-rūpāṇāṁ **jīvānāṁ māyāṁ** mohinīṁ vaśayitrīm | kim-artham anusasāra ? **anāma-rūpe ātmani** jīve **rūpa-nāmanī **deva-tiryaṅ-manuṣyādi-lakṣaṇe **vidhitsamānaḥ** vidhātum icchan sthūla-sūkṣmopādhi-sṛṣṭyā jīvānāṁ tad-adhyāsenety arthaḥ | karma-jñāna-yoga-bhakti-sādhana-siddhy-arthaṁ tu prakṛty-anugamanāt pūrvam eva veda-śāstrāṇi kṛtavān eveti **śāstra-kṛt** ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **devakī-putrasya jagat-kartṛtvam āhuḥ—**sa eva** iti | yaḥ sṛṣṭeḥ pūrvam ātmany aviśeṣa āsīt, **sa eva** kṛṣṇo **bhūyaḥ** punaḥ saṅkarṣaṇena svāṁśena **prakṛtim anusasāra** | kādṛśīṁ? **nija-vīryeṇa** sa aikṣata lokān nu sṛjā iti sva-kaṭākṣeṇa **coditāṁ** preritāṁ **sva**-śakti-bhūtānāṁ **jīvānāṁ māyāṁ** mohayitrīm iti svātantryeṇaiva tad-anusṛtir ity arthaḥ | **sisṛkṣatīṁ** tad-vīkṣaṇāpta-sāmarthyān-mahad-ādi-tattva-sraṣṭrūm ity arthaḥ | kim-artham **anusasāra** ? **anāma-rūpe** nāma-rūpa-śūnye **ātmani** jīve **rūpa-nāmanī** deva-mānavādi-lakṣaṇe **vidhitsamānaś **cikīrṣan | bhoga-vyākulasya jīvasya tad-yogena bhoga-siddhy-artham iti bhāvaḥ | kīdṛśaḥ sann anusasāra ? tatrāha—**śāstra-kṛd** iti | prakṛti-vīkṣaṇāt pūrvam eva karma-yoga-bhakti-tattva-bodhakaṁ vedaṁ yaḥ sva-niśvasita-rūpaṁ prakaṭitavān ity arthaḥ ||22||

**...**

**|| 1.10.23 ||**

**sa vā ayaṁ yat-padam atra sūrayo**

**jitendriyā nirjita-mātariśvanaḥ |**

**paśyanti bhakty-utkalitāmalātmanā**

**nanv eṣa sattvaṁ parimārṣṭum arhati ||**

**śrīdhara-svāmī (bhāvārtha-dīpikā) : **asya darśanam atidurlabham asmābhir labdham ity āhuḥ—**sa vai ayam** | **yasya padaṁ** svarūpam aṅghriṁ vā | **nirjito mātariśvā** prāṇo yaiḥ, hrasvatvam ārṣam | te **sūraya** eva **paśyanti** | kena ? bhaktyā **utkalita** utkaṇṭhito’**malo** ya **ātmā** buddhiḥ, tena | dṛśyate tv agryayā buddhyā iti śruteḥ | buddhi-vaimalyasyāpy ayam eva hetur ity āhuḥ | 

**nanu** he sakhi, **eṣa** eva **sattvaṁ** buddhiṁ **parimārṣṭuṁ** samyak śodhayitum **arhati,** na tu yogādāya ity arthaḥ | yad vā, aho **eṣasattvaṁ** jñānaṁ **parimārṣṭuṁ** nāśayituṁ dūra-gamanenāpratyakṣī-bhavituṁ nārhati, kintv anena sahaiva gantavyam ity arthaḥ ||23||

———————————————————————————————————————

**kaivalya-dīpikā : **nirākāram uktvā sākāraṁ nirūpayati—**sa eva** iti | **sa eva** nirākāra eva | **prakṛtim** **anusasāra,** adhiṣṭhitatvāt | **bhūyaḥ** sṛṣṭi-pravāhāsyānāditvāt | **nija-vīrya-coditāṁ** kāla-preritām | ata eva **sva-jīva-māyāṁ sisṛkṣatīṁ** svasminn īśvare jīva-māyām asatyaṁ jīva-sattvaṁ sraṣṭum icchantīm | arūpasya **rūpāṇi**, anāmno **nāmāni**, sañcityānusasāra | tāni cānye jānantv iti | **śāstrakṛt** śāstraṁ vedaḥ ||23|| [mu.pha. 11.9]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu sṛṣṭy-ārambhe puruṣādayo’vatārā lakṣyante, na tv eṣa īdṛśa-prakāraḥ, kintu vaivasvata-manvantarīyāṣṭāviṁśati-caturtha-yuga-stha-dvāpare sampraty evaiṣa upalabhyate ? satyam, asau bhakti-gamyo nitya-svarūpo nitya-līlo’smin dvāpara evāvatīrṇo’py asya bhaktimadbhiḥ sadaivāyam upalabhyate ity āha—**sa vā** iti | 

**nirjito mātariśvā** prāṇo yaiḥ, hrasvatvam ārṣam | yad vā, nirjitāt mātariśvanaḥ prāṇād dhetor **nirjitendriyāḥ** sarvendriyāṇāṁ prāṇādhīna-vṛttitvāt, prāṇa-jayād eva nirjitendriyā ity arthaḥ | tathā-bhūtā api **bhaktyā utkaṇṭhito’malo** ya ātmā buddhiḥ, tenaiva **yasyapadaṁ** svarūpaṁ caraṇāravindaṁ vā **paśyanti** | dṛśyate tv agryayā buddhyā itiśruteḥ | buddhi-vaimalyasyāpy ayam eva hetur ity āhuḥ | 

**nanv** iti | nanu niścitam **eṣa** eva **sattvaṁ** buddhiṁ **parimārṣṭuṁ** samyak śodhayitum **arhati**, na tu yogādayaḥ, tena sūritvaṁ jitendriyatvaṁ jita-prāṇatvaṁ ca teṣāṁ bhaktyaiva, na tu prāṇāyāmādibhir iti bhāvaḥ | **atra sūrayo** bhakty-utkaṇṭhatve saty eva **paśyanti** iti vartamāna-nirdeśena sārvakālika-dṛṣṭi-gocaratvāt tasya sārvadika-līlatvam | ataḥ parārdhānte so’budhyata gopa-veśo me pūruṣaḥ purastād āvirbabhūva [go.tā.u. 1.26] iti gopāla-tāpanī-śrutau brahma-vākyam | tathā brahma-saṁhitāyāṁ sṛṣṭy-ārambhe’pi gopa-veśaḥ kṛṣṇa eva dṛṣṭaḥ stutaś ca ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **na cāyaṁ dvāparānte evādhunāvatīrṇaḥ, puredṛśo nāsīd iti mantavyaḥ, parārdhānte viriñcāya sraṣṭṛtvaṁ dattavān iti śravaṇād iti bhāvenāhuḥ—yo viriñcasyāpi puropadeṣṭā, **sa eva** ayam adhunāvatīrṇaḥ | **sūrayaḥ** sanakādayo'**tra** jagati **nirjitān** **mātariśvanaḥ** prāṇād dhetor **jitendriyāḥ** santo **bhakty-utkalitena** bhakty-utkanṭhitena **amalenātmanā** buddhyā **yaṁ padaṁ paśyanti** yac caraṇaṁ vīkṣante, śraddhā-bhakti-dhyāna-yogād avaiti [?] ity-ādi-śravaṇāt | buddhi-vaimalyam apy etat kṛpā-hetukam eva, na tu kevalena yogenety āha—nanu niścaye | sattvaṁ cittaṁ, yad uktaṁ svayam eva—yukta āsīta mat-paraḥ [gītā 2.61] ity-ādi ||23||

 **...**

**|| 1.10.24 || **

**sa vā ayaṁ sakhy anugīta-sat-katho**

**vedeṣu guhyeṣu ca guhya-vādibhiḥ |**

**ya eka īśo jagad-ātma-līlayā**

**sṛjaty avaty atti na tatra sajjate ||**

**śrīdhara-svāmī (bhāvārtha-dīpikā) : **puṇya-ślokatām āhuḥ | he **sakhi**, yo **vedeṣu** rahasy āgameṣu ca rahasya-nirūpakair **anugīta-sat-kathaḥ**, anugītāḥ satya-kathā yasya sa evāyam | gāna-prakāram āhuḥ—**ya eka īśa** ity-ādi ||24||

———————————————————————————————————————

**kaivalya-dīpikā : **nirākāram uktvā sākāraṁ nirūpayati—**sa eva** iti | **sa eva** nirākāra eva | **prakṛtim** **anusasāra,** adhiṣṭhitatvāt | **bhūyaḥ** sṛṣṭi-pravāhāsyānāditvāt | **nija-vīrya-coditāṁ** kāla-preritām | ata eva **sva-jīva-māyāṁ sisṛkṣatīṁ** svasminn īśvare jīva-māyām asatyaṁ jīva-sattvaṁ sraṣṭum icchantīm | arūpasya **rūpāṇi**, anāmno **nāmāni**, sañcityānusasāra | tāni cānye jānantv iti | **śāstrakṛt** śāstraṁ vedaḥ ||24|| [mu.pha. 11.10]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kiṁ ca, asya līlā-kathātirahasyā rahasya-lokair eva vedety āha—**sa vā** iti | ayam arjunasya sakhā narākṛtiḥ vedeṣu guhyeṣu śāstreṣu ca **guhya-vādibhir** atirahasyasya rūpakair asyaiva kair api lokair **angītāḥ satyaḥ kathā** yasya saḥ | **yaḥ** khalu **eka eva īśaḥ** īśvaraḥ san, na tu sākṣād etad-rūpa ity arthaḥ ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanv evam enaṁ sarve na vadanti? tatrāhuḥ—iti | he **sakhi**! **sa evāyaṁ guhyeṣu vedeṣu** gopāla-tāpany-ādiṣu **guhya-vādibhir** etad-rahasya-vaktṛbhir durvāsaḥ-prabhṛtibhir **anu** nirantaraṁ **gītā** **sat-kathā** yasya saḥ | anugāna-prakāram āha—**ya** iti | **ekaḥ** sahāya-śūnyaḥ | 


        oṁ namo viśva-rūpāya viśva-sthity-anta-hetave | 


        viśveśvarāya viśvāya govindāya namo namaḥ [go.tā.u. 1.35] ity-ādibhiḥ ||24||

 **...**

**|| 1.10.25 || **

**yadā hy adharmeṇa tamo-dhiyo nṛpā**

**jīvanti tatraiṣa hi sattvataḥ kila |**

**dhatte bhagaṁ satyam ṛtaṁ dayāṁ yaśo**

**bhavāya rūpāṇi dadhad yuge yuge ||**

**śrīdhara-svāmī (bhāvārtha-dīpikā) : **evaṁ-bhūtasya nānāvatāre kāraṇam āhuḥ—**yadā hi** iti | **tamo**-vyāptā **dhīr** yeṣāṁ te **nṛpā** **yadādharmeṇa jīvanti** kevalaṁ prāṇān puṣṇanti, **tatra** tadā **eṣa** eva **bhavāya** sthityai **sattvato** viśuddha-sattvena **rūpāṇi dadhad** bhagādīni **dhatte** prakaṭayati | **yuge yuge** tat tad avasate | **bhagam** aiśvaryam | **satyaṁ** satya-pratijñatvam | **rṭaṁ** yathārthopadeśakatvam | **dayāṁ** bhakta-kṛpām | **yaśo**’dbhuta-karmatvam ||25||

———————————————————————————————————————

**kaivalya-dīpikā : **avatāra-rūpaṁ nirūpayati—**yadā** iti | **sattvataḥ** kṛṣṇaḥ | **rūpāṇi** **dadhat** jagad-ādīni **dhatte** | **bhagaṁ** bhajanīyatvam | **satyaṁ** satya-pratijñātvam **ṛtaṁ** satyopadeśakatvam | **dayāṁ** bhaktānukampām | **yaśo**’dbhuta-karmatvam | **bhavāya** sthityai ||25|| [mu.pha. 11.11]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sākṣād asyāvatārasya kāla-deśa-pātreṣu jijñāsyeṣu prathamaṁ kālam āhuḥ—**yadā** iti | **nṛpāḥ** kaṁsādayaḥ **sattvataḥ** sattvenottamatvena viśiṣṭaṁ **bhagādikaṁ** **dhatte** ity anvayaḥ | **bhagaṁ** ṣaḍ-aiśvaryam | **ṛtaṁ** sunṛta-vākyam | **rūpāṇi** vraja-mathurā-dvārakocitāni saundaryāṇi | **bhavāya** bhūtyai | **yuge yuge** kalpe kalpe vaivasvatāṣṭāviṁśa-caturyugīye dvāpare dvāpare vā ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kṛṣṇasya nānāvatāra-prākaṭye hetum āha—**yadā** **tamo-dhiyaḥ** āsura-prakṛtayo **nṛpā** **adharmeṇa jīvanti** deha-yātrāṁ kurvanti, **tadā eṣa** kṛṣṇaḥ **sattvataḥ** sattva-guṇaṁ jagati pravardhya **yuge yuge** tat-tat-samaye viśvasya **bhavāya** vivṛddhaye varāhādīni **rūpāṇi** **dadhat** prakaṭayan **bhagādīni dhatte** prakāśayati | **bhagam** aiśvarya-ṣaṭkaṁ | **satyaṁ** yathārtha-bhāṣaṇam | **ṛtaṁ** gataṁ sañcaraṇam ||25||

 **...**

**|| 1.10.26 || **

**aho alaṁ ślāghyatamaṁ yadoḥ kulam**

**aho alaṁ puṇyatamaṁ madhor vanam |**

**yad eṣa puṁsām ṛṣabhaḥ śriyaḥ patiḥ**

**sva-janmanā caṅkramaṇena cāñcati ||**

**śrīdhara-svāmī (bhāvārtha-dīpikā) : **viśeṣataḥ śrī-kṛṣṇāvatāra-saubhāgyaṁ varṇayati—**aho** iti pañcabhiḥ | **yad **yasmād **eṣa** puruṣottamaḥ **śriyaḥ patiḥ** **sva-janmanā** **yadoḥ kulam añcati** pūjayati sat karoti | ata **ślāghyatamaṁ** tat | **caṅkramaṇena** ca **madhor vanaṁ** mathurāṁ sat karoti | atas tat **puṇyatamam** iti | tam apy apratyayārthasyāpy atyantātiśaye’**lam** iti | tatrāpy āścarye **aho** ity uktam ||26||

———————————————————————————————————————

**kaivalya-dīpikā : **kṛṣṇa-saṅgama-spṛhāṁ nirūpayanti—**aho** ity-ādi | **aho** āścaryam | **alam** atyartham | **madhor vanaṁ** mathurā, yat **kulaṁ** **vanaṁ** ca **sva-janma-caṅkramanaṇābhyām añcati** gacchati | pūjayati mānayati ca | **puṁsām ṛṣabhaḥ śriyaḥ** priya ity ābhyāṁ strīṇāṁ spṛhaṇīyaṁ cira-lalitaṁ coktam ||26|| [mu.pha. 11.12]

———————————————————————————————————————

**jīva-gosvāmī (krama-sandarbhaḥ) : **aho iti | **puṁsām ṛṣabhaḥ** sarvāvatārāvatāriṇāṁ madhye śreṣṭhaḥ ||26||

———————————————————————————————————————

**viśvanātha-cakravartī (sārārtha-darśiṇī) : **pātra-deśāv āhuḥ—**aho** iti | **yadoḥ kulaṁ śḷāghyatamam** ity anenaiva dvayor utkarṣe siddhe **puṇyatamam** iti pṛthag-uktiḥ | deśasya puṇyadatvenaivotkarṣasya prasiddheḥ, tatra tam apy apratyayārthasyāpy atyantātiśaye **alam** iti | tatrāpy atiśayāścarye’**ho** iti | **yat sva-janmanā caṅkramaṇena** gamanena ca-kārād anyair api vividhādbhuta-karmābhir **añcati** pūjayati satkarotīti yāvat | atra “alaṁ ca” ity anuktvā añcatīti vartamāna-nirdeśena janmādi-līlānāṁ nityatvaṁ bodhayāmāsuḥ | upakramataḥ eva ya eka āsīd iti bhūta-nirdeśena tāsāṁ tathābhiprāyasyāvagamāt | 

nanu kathaṁ janma-karmaṇor nityatvaṁ ? te hi kriye kriyātvaṁ ca prati nijāṁśam apy ārambha-parisamāptibhyām eva siddhyati iti te vinā svarūpa-hāny-āpattiḥ | naiṣa doṣaḥ | śrī-bhagavati sadaivākārānantyāt prakāśānantyāj janma-karma-lakṣaṇa-līlānantyāt ananta-prapañcānanta-vaikuṇṭha-gata-tat-tal-līlā-sthāna-tat-tal-līlā-parikarāṇāṁ vyakti-prakāśayor ānantyāc ca, yata eva satyor api tat-tad-ākāra-prakāśa-gatayos tad-ārambha-parisamāptyor ekatraikatra te janma-karmaṇor aṁśā yāvat parisamāpyante na samāpyante vā tāvad evānyatrānyatrāpy ārabdhā bhavantīty evaṁ śrī-bhagavati vicchedābhāvān nitye eva tatra te janma-karmaṇī vartete | tatra te kvacit kiñcid vilakṣaṇatvenārabhyete, kvacid aikarūpyeṇa ceti jñeyaṁ | viśeṣaṇa-bhedād viśeṣaṇaikyāc ca | eka evākāra-prakāśa-bhedena pṛthak-kriyāspadaṁ bhavatīti—citraṁ bataitad ekena vapuṣā [bhā.pu. 10.69.3] ity ādau pratipādayiṣyate | tataḥ kriyā-bhedāt tat-tat-kriyātmakeṣu prakāśa-bhedeṣv abhimāna-bhedaś ca gamyate | tathā saty ekatraikatra līlā-krama-janita-rasodbodhaś ca jāyate |

nanu kathaṁ te eva janma-karmaṇī vartete ity uktaṁ pṛthag-ārabdhatvād anye eva te āstām ? ucyate—kāla-bhedenoditānām api samāna-rūpāṇāṁ kriyāṇām ekatvam | yathā śaṅkara-śārīrake | dvirgo-śabdo’yam uccarito na tu dvau go-śabdāv iti pratīti-nirṇītaṁ śabdaikatvam | tathaiva dviḥ pākaḥ kṛto’nena, na tu dvau pākāv iti | tato janma-karmaṇor api nityatā yuktyaiva ata eva āgamādau api bhūta-pūrva-līlopāsana-vidhānaṁ yuktam | tathā coktaṁ mādhva-bhāṣye paramātma-sambandhitvena | nityatvāt trivikramatvādiṣv apy upasaṁhāryatvaṁ yujyata iti | anumataṁ caitat śrutyā | yad bhūtaṁ bhavac ca bhaviṣyac cety anayaiva upasaṁhāryatvam upāsanāyām upādeyatvam ity arthaḥ | tatra tasya janmanaḥ prākṛtād asmād vilakṣaṇatvaṁ prākṛta-janmānukaraṇenāvirbhāva-mātratvam, kvacit tad-anukaraṇeneti bhagavat-sandarbhaḥ | kecit tu tad-bhakta-dhāmādīnām ivānanta-prapañca-nitya-dhāmasu janma-karmaṇor api prakāśa-bāhulyān nitya-sattva-siddher ity āhuḥ ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yadā svayam evāvirbhavet-tadāsmin loke parānanda-samṛddhir ity āhuḥ—aho iti | **madhor vanaṁ** māthura-maṇḍalam, atra **ślāghyatamam** ity anenaivobhayor mahotkarṣe siddhe puṇyatamam iti pṛthag uktiḥ, tad-deśasya puṇyatamatayotkarṣakhyāte | aho-alaṁ-padābhyām anavadhiḥ ślāghyatā bodhyate | tatra hetur **yad **iti | eṣo'nanta-guṇo'tilāvaṇya-sindhur devakī-putraḥ | **sva-janmanā caṅkramaṇena** pāda-sañcāraṇena, cādbhūtair vihāraiś ca tad ubhayam **añcati** pūjayan vibhāti | kīdṛśaḥ? śriyo rukmiṇyā vārṣabhanavyāś ca patiḥ kāntaḥ | vasudevādayo nandādayaś ca yadu-vaṁśodbhavāḥ, sā ca sā ca śrī-stana-maṇḍalastheti gopāla-tāpanyāṁ prasiddham | atrāñcatīti vartamāna-prayogād idānīm apy eṣa tatra tatrāstīti sūcayanti | eko devo nitya-līlānurakto bhakta-vyāpī bhakta-hṛdy antarātmā [rādhopa. 4.3] iti vadatā dvaipāyanenaivam upadiṣṭam iti bhāvaḥ ||26||

 **...**

**|| 1.10.27 || **

**aho bata svar-yaśasas tiraskarī**

**kuśasthalī puṇya-yaśaskarī bhuvaḥ |**

**paśyanti nityaṁ yad anugraheṣitaṁ**[^88]

**smitāvalokaṁ sva-patiṁ**[^89]** sma yat-prajāḥ ||**

**śrīdhara-svāmī (bhāvārtha-dīpikā) : **dvārakāṁ ślāghante | **aho bata** ity āścaryam | kiṁ tat ? **kuśa-sthalī** dvārakā | **svara** utkṛṣṭa iti yad **yaśas** tasya **tiras-karī** paribhava-kartrī | **bhuvaś** ca **puṇya-yaśaḥ-kartrī** bhavati | **yad** yato yatratyāḥ sarvāḥ prajāḥ **svānugraheṇeṣitaṁ** preṣitam | **smita**-pūrvako’**valoko** yasya tam | yad vā, anugrahārtham iṣitam iṣṭam | "anugrahoṣītam" iti pāṭhe svānugrahārtham ūṣitaṁ kṛta-nivāsam | eka-padya-pāṭhe tv anugraheṇoṣitaṁ yat **smitaṁ**, tat-pūrvako’**valoko** yasya tam | **svasya** ātmanaḥ **patiṁ** śrī-kṛṣṇaṁ, na tu pitrādivad deha-mātra-patiṁ **nityaṁ paśyanti sma** | naitat svarge’stīty arthaḥ ||27||

———————————————————————————————————————

**kaivalya-dīpikā : aho** iti | **aho bata** aho āścaryam | **kuśasthalī** dvārakā | yac-chabdābhyāṁ saiva **smita**-yukta **avaloko** yasya tam | **sva-patiṁ** kṛṣṇam | sa eva hi **svasya** ātmanaḥ **patiḥ** | anya-dehasya | yadu-kulādīni dhanyāni, na tv atrānyasya kasyacit kulam etat paraṁ vā | yad īdṛśena nāyaka-ratnālaṅkṛtam iti bhāvātiśayaḥ ||27|| [mu.pha. 11.13]

———————————————————————————————————————

**jīva-gosvāmī (krama-sandarbhaḥ) : sva-patiṁ paśyanti** _|_ atra ca **smitāvalokaṁ** paśyantīty arthaḥ ||27||

———————————————————————————————————————

**viśvanātha-cakravartī (sārārtha-darśiṇī) : **madhu-vanaṁ stutvā dvārakāṁ smarantya āhuḥ | **aho** **kuśa-sthalī** dvārakā **svar yaśasa** iti loka-rītyaivoktiḥ, na tu siddhānta-rītyā svaṁ-śabdena vaikuṇṭhābhidhānaṁ vā | **yad** yataḥ yat prajāḥ yatratyāḥ prajāḥ **sva-patiṁ** kṛṣṇam **anugraheṇaiva īṣitaṁ** proṣitaṁ sarva-sukha-dānārtham antaḥ-purād dhastināpurādi-sthalād vā prasthāpitam ity arthaḥ | yad vā, anugraha eva īṣita iṣṭo yatra tam anugraha-mātra-prāpty-artham ity arthaḥ | "anugrahoṣitam" iti pāṭhe svānugrahārtham uṣitaṁ kṛta-nivāsaḥ | naitat svarge’stīty arthaḥ ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evaṁ madhuvanaṁ saṁstūya dvārakāṁ stuvanti—**aho** sakhyaḥ, **bata** iti āścarye, **kuśasthalī** dvārakā | **svar-yaśasaḥ** svargādi-satyānta-kīrtes **tiraskarī** nyak-kartrī tal-loka-patibhiḥ sva-sva-kārya-siddhaye tasyāḥ samāśrayaṇāt, **bhuvaḥ** **puṇya-yaśaskarī**, bhū-sthitāyāṁ tasyāṁ pāvitryaṅkarāneka-bhagavac-caritrāṇāṁ prākaṭyāt svargādi-lokānūnayantī bhuvam utkarṣayantītyavicintyaḥ tasyāḥ prabhāvaḥ | 

atha tad-vāsinaḥ stauti—**yad** yato yatratyāḥ **prajāḥ** **sva-patiṁ** **nityaṁ** **smitāvalokaṁ paśyanti** | **anugraha** eva **īṣita** iṣṭo yasya taṁ | yat-prajānāṁ sarveśvaro hariḥ sadaivātiprasanna ity arthaḥ | na caivaṁbhāvaḥ svargādāv astīti ||27||

 **...**

**|| 1.10.28 || **

**nūnaṁ vrata-snāna-hutādineśvaraḥ**

**samarcito hy asya gṛhīta-pāṇibhiḥ |**

**pibanti yāḥ sakhy adharāmṛtaṁ muhur**

**vraja-striyaḥ sammumuhur yad-āśayāḥ ||**

**śrīdhara-svāmī (bhāvārtha-dīpikā) : **he sakhi ! **asya gṛhīta-pāṇibhiḥ** patnībhir **īśvaro**’yam eva **nūnaṁ** janmāntareṣu **samarcitaḥ** | **yasminn adharāmṛte āśayaś** cittaṁ yāsāṁ, tāḥ **saṁmohaṁ prāptā** iti manoharatvam uktam ||28||

———————————————————————————————————————

**kaivalya-dīpikā : **sparśa-sambhogam āha—**nūnam** ity-ādi | **nūnaṁ**-śabdo vitarke, kṛṣṇasya **gṛhīta-pāṇibhiḥ **patnībhiḥ īśvaro’**rcitaḥ** | pūrva-janmasu ayam iti vācyam īśvarokti-loka-dṛṣṭyā | **yasya adharāmṛtasya āśayā** abhilāṣeṇa **vraja-striyaḥ saṁmumuhuḥ** | vraja-strīṇāṁ pura-strītvāt | sva-dharma-tyāgāt saṁmohākhya-navama-smara-daśotpatteś ca puruṣotkarṣaḥ ||28|| [mu.pha. 11.14]

———————————————————————————————————————

**jīva-gosvāmī (krama-sandarbhaḥ) : **[tathā aho alaṁ ślāghyatamaṁ yadoḥ kulam [bhā.pu. 1.10.26] ity-ādi-padya-trayātmake prathama-skandha-sambandhini pura-strī-vākye’pi, teṣu prathama-dvayaṁ sarvasya mathurā-vraja-dvārakā-vāsino janasya bhāgya-mahimā-pratipādakam | tṛtīyaṁ khalu—][^90] **nūnaṁ** ity etat | atra paṭṭa-mahiṣīṇāṁ bhāgya-ślāghāyām api śrī-vraja-devīnām eva hi paramotkṛṣṭatvam āsvādābhijñataratvaṁ cāyātam | yasyāmṛtasya mādhurya-smaraṇe devā api muhyanti, tan manuṣyeṇāpy anenāsvādyata itivat | tasmāt tāsām eva sarvottama-bhāvanā ||28||

**nūnam** iti | atra paṭṭa-mahiṣīṇāṁ bhāgya-ślāghāyām api śrī-vraja-devīnām eva hi paramotkṛṣṭatvam āsvādābhijñataratvam āyātam | yasyāmṛtasya mādhurya-smaraṇe devā api muhyanti, tan manuṣyeṇāpy anenāsvādyata itivat | tasmāt tāsām eva sarvottama-bhāvanā | atra viśeṣa-jijñāsāyāṁ śrī-prīti-sandarbho [92] dṛśyaḥ |

kiṁ ca, sa vai kilāyaṁ [bhā.pu. 1.10.21] ity ādau, pibanti yāḥ sakhy adharāmṛtam [1.10.28] ity ante jñāna-vivekādi-prakāśena hi śānta-rasa evopakrāntaḥ, upasaṁhāraś ca śṛṅgāraḥ | tena cāsya vatsaleneva milana-saṅkoca eveti parasparam ayogya-saṅgatyābhāsyate | atra samādhīyate cānyaiḥ | sa vai kila ity-ādikam anyāsāṁ vākyam | **nūnam** ity-ādikaṁ tv anyāsām | evaṁ-vidhā vadantīnāṁ [bhā.pu. 1.10.31] ity-ādi-śrī-sūta-vākyaṁ ca sarvānandana-param eveti ||28|| [prīti-sandarbha 174]

———————————————————————————————————————

**viśvanātha-cakravartī (sārārtha-darśiṇī) : **tatrojjvala-rasautsukyavatya āhuḥ | **nūnam** **asya gṛhīta-pāṇibhiḥ** patnībhir **yā adharāmṛtaṁ muhur** muhuḥ **pibanti,** vayaṁ tv akṛta-tādṛśa-vratāḥ sampraty eva saundaryāmṛtam eva kiñcid eva pibāma iti bhāvaḥ | kiṁ cāsmattaḥ koṭi-guṇato’py adhikā api vraja-sundarībhyaḥ sakāśād ati nyūnā ity āhuḥ—**yad-āśayāḥ** yasminn adharāmṛte āśayāś cittaṁ yāsāṁ, tathābhūtā eva satyaḥ **saṁmumuhuḥ** “rātrau pīta-carasyādharāmṛtasya prātaḥ-smaraṇe’pi ānanda-mūrcchāṁ prāpuḥ | na jāne pāna-kāle tāḥ kīdṛśīṁ daśāṁ prāpuḥ” iti tāsāṁ premādhikyād ānandādhikyaṁ dyotitam ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **draupady-ādi-prasaṅgino yuvatayo vadanti—nūnam iti | he **sakhi**! **asya** kṛṣṇasya **gṛhīta-pāṇibhiḥ** patnībhir “īśvaro'yam eva janmāntareṣu samarcitaḥ, **hi** yato'**syādharāmṛtaṁ muhuḥ pibanti**, **yad-āśayā** yac-cittāḥ satyo **vraja-striyaḥ saṁmumuhuḥ** | rātrau nipītasya tasya prātaḥ smaraṇe'py ānanda-mūrcchāṁ prāpur ity adhika-prematvaṁ tāsām | asmākaṁ tu saundaryāmṛta-pānenaiva saphalatvam iti bhāvaḥ ||28||

 **...**

**|| 1.10.29-30 || **

**yā vīrya-śulkena hṛtāḥ svayaṁvare**

**pramathya caidya-pramukhān hi śuṣmiṇaḥ |**

**pradyumna-sāmbāmba-sutādayo'parā**

**yāś cāhṛtā bhauma-vadhe sahasraśaḥ ||**

**etāḥ paraṁ strītvam apāsta-peśalaṁ**

**nirasta-śaucaṁ bata sādhu kurvate |**

**yāsāṁ gṛhāt puṣkara-locanaḥ patir**

**na jātv apaity āhṛtibhir hṛdi spṛśan ||**

**śrīdhara-svāmī (bhāvārtha-dīpikā) : **etat prapañcayati—**yā** iti dvābhyām | **vīryaṁ** prabhāva eva **śulkaṁ** mūlyaṁ, tena | **śuṣmiṇo** baliṣṭān | **pradyumnaś** ca **sāmbaś** ca **ambaś** ca **sutā** yāsāṁ rukmiṇī-jāmbavatī-nāgnajitīnāṁ tā ādir yāsāṁ satyabhāmādīnāṁ, **tāḥ** | **yāś ca** aparāḥ | asya ślokasya uttara-ślokenānvayaḥ ||29||

**etāḥ** **strītvam** eva **paraṁ** kevalaṁ **sādhu** śobhanaṁ **kurvate** | kiṁ-bhūtam ? **apāstaṁ** gataṁ **peśalaṁ** bhadraṁ svātantryaṁ yasmāt tat | **nirastaṁ śaucaṁ** śucitvaṁ yasmāt, tathā-bhūtam api | **jātu** kadācid api **nāpaiti** na nirgacchati | **āhṛtibhir** vyāhāraiḥ | yad vā, pārijātādi-priya-vastv-āharaṇaiḥ | **hṛdi spṛśann** ānandayan ||30||

———————————————————————————————————————

**kaivalya-dīpikā : yā** iti | **viśuṣmiṇo** baliṣṭhān **pradyumna**-sūtā rukmiṇī | **sāmba**-sūtā jāmbavatī | **jāmba**-sūtā nāgnajitī | **bhaumo** narakāsuraḥ | **sahasraśaḥ** sahasraṁ sahasraṁ yāvat ṣoḍaśa ||29|| 

**etā** iti | **etāḥ paraṁ** kevalaṁ **strītvaṁ** **sādhu kurvate** | **peśalaṁ** priyaṁvadatvam | **śaucaṁ** śucitvam | **āhṛtibhiḥ** pārijātādi-priya-vastūnām āharaṇaiḥ, **hṛdi spṛśan** utkaṇṭhāṁ janayan | na ca pura-strīṇāṁ sakāmatve’pi bhagavato nirapekṣatvena parasparānubhāvāt rasābhāsānuvādād rasābhāso’yam iti vācyam | 

evaṁ-vidhā vadantīnāṁ sa-giraḥ pura-yoṣitām |

nirīkṣaṇenābhinandan sa-smitena yayau hariḥ || [bhā.pu. 1.10.31]

ity uttaratra bhagavato’pi svabhāvatvānuvādāt ||30|| [mu.pha. 11.15-16]

———————————————————————————————————————

**jīva-gosvāmī (krama-sandarbhaḥ) : yā** iti yugmakam | tatra **etā** iti | **etā** eva, nānyā ity arthaḥ | **strītvaṁ** strī-jātiḥ | sā ca śrī-rukmiṇy-ādy-avara-taj-jāti-bhedatvenaivātra gṛhītā | **apāsta-peśala**tvādikaṁ hi taj-jāty-antarāśrayaṁ, na tu rukmiṇy-ādy-āśrayam | tābhis tāsām api sādhutva-karaṇāt | tataś cānyāṁ tat-tad-doṣa-yuktāṁ strī-jātim api yā nija-kīrty-ādinā śuddhāṁ kurvantīty arthaḥ | tāsāṁ tat-tad-doṣa-rahita-sarva-guṇālaṅkṛtatve tad-avarāsāṁ sādhutva-vidhāne ca hetum āha—**yāsām** iti | svayaṁ tathā-vidho’py **āhṛtibhiḥ** preyasī-janocita-guṇa-samāhārair yā eva **hṛdi spṛśan** manasy āsajjan yāsāṁ **gṛhād** api na jātv **apaiti** iti | tasmād atrāpi bībhatsa-saṅgatiḥ pūrvavad vyākhyeyā ||29-30|| [prīti-sandarbha 199] 

———————————————————————————————————————

**śrī-jīvaḥ (locana-rocanī 15.60): etā** ity-ādi | vakrīṇāṁ kuru-puru-strīṇāṁ yadyapi sambhogāsambhavaḥ, tathāpi ruci-mātrāṁśenodāharaṇam | **etāḥ** paṭṭa-mahiṣyaḥ **strītvaṁ** strī-jāti-mātraṁ **sādhu kurvate,** jāty-ekatvena pavitrīkaroti | **apāsta-peśalam** iti anya-sevā-paratvān nirasta-dākṣyam ity arthaḥ | tathā tvak-śmaśru-roma-nakha-keśa-pinaddha [bhā.pu. 10.60.45] iti nyāya-saṅgān nirasta-śaucaṁ ca | **āhṛtibhiḥ** prema-maya-nānā-samāhāraiḥ ||60|| (57)

———————————————————————————————————————

**viśvanātha-cakravartī (sārārtha-darśiṇī) : **uktam evārthaṁ prapañcayati dvābhyām | **vīryaṁ** prabhāva eva **śulkaṁ** mūlyaṁ, tena | **śuṣmiṇaḥ** baliṣṭhān | **pradyumnaḥ sāmbaḥ āmbaś** ca **sūtā** yāsāṁ tā rukmiṇī-jāmbavatī-nāgnajityaḥ tā eva **ādayo** yāsāṁ satyabhāmādīnāṁ tāḥ ||29||

**apāstaṁ peśalaṁ** bhadraṁ svātantryaṁ yasmān **nirastaṁ śaucaṁ** śucitvaṁ yasmāt tathābhūtam api **jātu **kadācid api **nāpaiti** na nirgacchati | **āhṛtibhiḥ** pārijātādi-priya-vasv-āharaṇaiḥ **hṛdi spṛśan** ānandayan ||30||

———————————————————————————————————————

**viśvanātha-cakravartī : **[ujjvala 15.60]** **kuru-puru-striyaḥ śrī-kṛṣṇam ālokya tat-patnī-ślāghayā taṁ kāmayante | **etāḥ** paṭṭa-mahiṣyaḥ **apāsta-peśalaṁ** nirasta-svātantryaṁ kāma-vikārādhikyān nirasta-śaucaṁ **sādhu** śobhanam | aho strī-jātir eva dhanyā yatra rukmiṇy-ādaya udbhūtā iti satāṁ ślāghayety arthaḥ | **āhṛtibhiḥ** pārijātādi-vividha-vastrāharaṇaiḥ | nanv āsāṁ kuru-pura-nāry-ādīnām anya-bhuktatvāt śrī-kṛṣṇa-sambhogo nāsty eva kutaḥ pūrva-rāgo varṇyate ? satyam | svāpno mānasaś ca sambhogo vartate dehāntare sākṣāc ca sambhogo bhaviṣyatīti | ataḥ pūrva-rāgo’yaṁ nānupapanno jñeyaḥ ||60|| (57)

———————————————————————————————————————

**baladeva-vidyabhūṣaṇaḥ (vaiṣṇavānandinī) : **uktārthaṁ dvābhyāṁ sphuṭayanti—**vīryaṁ** prabhāva eva **śulkaṁ** mūlyaṁ, tena yā bhagavatā **hṛtā** ānītāḥ, **śuṣmiṇo**'tibaliṣṭhān **caidya-pramukhān pramathya** | **pradyumnaś** ca **sāmbaś** ca **āmbaś** ca **sutā** yāsāṁ, rukmiṇī-jāmbavatī-nāgnajitīnāṁ tā **ādayo** yāsāṁ satyabhāmādīnāṁ, tāḥ | **yāś** **cāparāḥ** **sahasraśo** bhauma-vadhe **āhṛtāḥ**, asyottara-padyena sambandhaḥ ||29|| \


**etāḥ** pūrvoditā hari-patnyaḥ param anyat prākṛtaṁ **strītvaṁ** [strī-svarūpaṁ] **sādhu** śobhitaṁ **kurvate** | tat kīdṛk? **apāstaṁ peśalaṁ** dakṣatvaṁ svātantryaṁ yasmāt tat | peśalo rucire dakṣe iti medinī | **nirastaṁ śaucam** pāvitryaṁ yasmāt tat | śobhana-karaṇe hetur yāsām iti—asmaj-jātyā ca pareśo'tiśucir vaśīkṛto'stīti bhāvaḥ | **āhṛtibhiḥ** pārijātādi-priya-vastv-āharanair **hṛdi spṛśan **pramodayan | na ca strītva-mātram aśocaṁ, gaṅgādīnāṁ strīṇam evātipāvanatvāt | 

idam atra bodhyaṁ—parākhya-svarūpa-śakti-viśiṣṭaṁ para-tattvaṁ bhagavān lakṣmīś ca | narākṛtyā strī-vapuṣā ca nara-lokeṣv āvirbhavan nareṣu ca dhanyatām ādadhāti | na ca para-tattva-niṣṭhaṁ naratvaṁ strītvaṁ ca tat-samaṁ, viśuddha-kūṭasthatvena śravaṇāt ||30||

———————————————————————————————————————

**viṣṇudāsaḥ : **[ujjvala 15.60]** etā** iti | bhārata-yuddhānantaraṁ śrī-kṛṣṇe hastināpurato dvārakāṁ prati gacchati sati kuru-pura-striyas tam atṛpta-locanair nirīkṣamāṇā harṣa-vegataḥ parasparaṁ tat-patnīnām saubhāgyādi-ślāghayā svābhilāṣaṁ prakaṭayanti | **etā** rukmiṇy-ādayaḥ **paraṁ** kevalaṁ **strītvaṁ** strī-jāti-mātratvaṁ **sādhu** śobhanaṁ **kurvate** | kiṁ-bhūtaṁ ? **apāstam** apagataṁ **peśalaṁ** svātantryaṁ yasmāt yasmin vā tat | tathā **nirastaṁ śaucaṁ** śucitvaṁ yasmāt tathā-bhūtam api | **bata** iti vismaye santoṣe vā | strītva-sādhu-karaṇe liṅgam āhuḥ—**yāsām** iti | **puṣkara-locanaḥ **kamala-nayanaḥ śrī-kṛṣṇaḥ **jātu** kadācid api yāsāṁ **gṛhāt nāpaiti** nāpagacchati | kiṁ kurvan ? **āhṛtibhih** parama-sumadhura-vacanaiḥ | kiṁ vā, pārijātādi-parama-sudurlabhopahārādibhiḥ **hṛdi spṛśan** pramodayan | anena tāsu śrī-kṛṣṇasya vaśībhāvatvaṁ dyotitam | tena ca tāsāṁ tasmin nirupadhi-premātireko dhvanitaḥ ||60||

**...**

**|| 1.10.31 || **

**evaṁ-vidhā gadantīnāṁ sa giraḥ pura-yoṣitām |**

**nirīkṣaṇenābhinandan sasmitena yayau hariḥ ||**

**śrīdhara-svāmī (bhāvārtha-dīpikā) : evaṁ-vidhā** vicitrā **giraḥ** **sa-smitena** **nirīkṣaṇenābhinandan sa harir yayau** ||31||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : nirīkṣaṇena** śānti-rati-matīḥ **sasmitena** ujjvala-bhāvavatīr **abhinandan** ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : nirīkṣaṇena** svarūpābhijñānāṁ **sasmitena** līlābhijñānāṁ **pura-yoṣitāṁ giro'bhinandan** ||31||

 **...**

**|| 1.10.32 || **

**ajātaśatruḥ pṛtanāṁ gopīthāya madhudviṣaḥ |**

**parebhyaḥ śaṅkitaḥ snehāt prāyuṅkta caturaṅgiṇīm ||**

**madhvācāryaḥ (bhāgavata-tātparyam) : sneha**-mātrāt ||32||

———————————————————————————————————————

**śrīdhara-svāmī (bhāvārtha-dīpikā) : madhu-dviṣo**’pi **gopīthāya** rakṣaṇāya **snehāt parebhyaḥ** śatrubhyaḥ **śaṅkitaḥ** san **prāyuṅkta** | hasty-aśva-ratha-pādātaṁ senāṅgaṁ syāc caturvidham ity evaṁ **caturaṅgiṇīm** | **pṛtanāṁ** senām ||32||

———————————————————————————————————————

**jīva-gosvāmī (krama-sandarbhaḥ) : **atra rājñaḥ prema-mahimānam āha—**ajāta-śatrur** api **parebhyaḥ śaṅkitaḥ **| **madhu-dviṣo**’pi **gopīthāya** | atra hetuḥ—**snehād** iti | **evam** aiśvarya-jñānasya durbalatvaṁ bodhitam | evaṁ śrī-baladevādiṣu tathā-darśanāt ||32||

———————————————————————————————————————

**viśvanātha-cakravartī (sārārtha-darśiṇī) : gopīthāya** rakṣaṇāya ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : ajātaśatrur madhudviṣo** **gopīthāya** rakṣaṇāya **caturaṅgiṇīṁ** gajāśva-ratha-pati-matīṁ **pṛtanāṁ** senāṁ **snehān** **nyayuṅkta**, snehasyāyaṁ svabhāvaḥ yo bhayābhāve'pi bhayaṁ sambhāvayati ||32||

 **...**

**|| 1.10.33 || **

**atha dūrāgatān śauriḥ kauravān virahāturān |**

**sannivartya dṛḍhaṁ snigdhān prāyāt sva-nagarīṁ priyaiḥ ||**

**śrīdhara-svāmī (bhāvārtha-dīpikā) : **pāṇḍavo kuru-vaṁśajatvāt pāṇdavā api **kauravā** eva tān **priyair** uddhavādibhiḥ saha ||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : kauravān** pāṇḍavān ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : kauravān** yudhiṣṭhirādīn **priyair** uddhavādibhiḥ ||33||

 **...**

**|| 1.10.34-35 || **

**kuru-jāṅgala-pāñcālān śūrasenān sa-yāmunān |**

**brahmāvartaṁ kurukṣetraṁ matsyān sārasvatān atha ||**

**maru-dhanvam atikramya sauvīrābhīrayoḥ parān |**

**ānartān bhārgavopāgāc chrānta-vāho manāg vibhuḥ ||**

**śrīdhara-svāmī (bhāvārtha-dīpikā) : kuru**-kṣetraṁ kuru-deśāntara-gatam eva | kramo’tra na vivakṣitaḥ ||34|| **marur** nirudako deśaḥ | **dhanvo**’lpodakaḥ | **ānartākhyo** dvārakā-deśaḥ | sa **vibhur upāgāt** prāptaḥ | he **bhārgava** | **manāg** īṣat **śrāntā vāhā** yasya saḥ ||35||

———————————————————————————————————————

**jīva-gosvāmī (krama-sandarbhaḥ) : kuru-jāṅgaleti** yugmakam | atra panthānam atikramya gamanaṁ tat-tan-nija-jana-milanārtham | śūrasenāgamanaṁ śrī-vṛndāvana-didṛkṣayaiva ||34||

———————————————————————————————————————

**viśvanātha-cakravartī (sārārtha-darśiṇī) : kuru-jāṅgalety** ādau kramo na vivakṣitaḥ | **marur** nirudako deśaḥ **dhanvaḥ** alpodakaḥ | **ānartān** dvārakā-pradeśān | he **bhārgava** ! **manāk** īṣat **śrāntā vāhā** yasya saḥ ||34-35||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kuru-jāṅgalety-ādau kramo na vivakṣitaḥ ||34|| **maruṁ** nirjalaṁ **dhanvam** alpa-jalaṁ ca **deśam** | **ānartān** kuśasthalī-prāntān deśān | he **bhārgava** śaunaka ! **manāg** īṣad eva **śrāntā vāhā** aśvā yasya saḥ ||35||

 **...**

**|| 1.10.36 || **

**tatra tatra ha tatratyair hariḥ pratyudyatārhaṇaḥ |**

**sāyaṁ bheje diśaṁ paścād gaviṣṭho gāṁ gatas tadā ||**

**madhvācāryaḥ (bhāgavata-tātparyam) : gaviṣṭhaḥ** ādityaḥ | asau vāva gaviṣṭho’psu devy apsv astam eti iti mādhyandināyana-śrutiḥ ||36||

———————————————————————————————————————

**śrīdhara-svāmī (bhāvārtha-dīpikā) : tatra tatra** deśe **tatratyair** janaiḥ | **pratyudyatāni** niveditāny **arhaṇāny** upāyanāni yasmai saḥ | **sāyam** aparāhne **paścād** **diśaṁ** paścimāṁ diśaṁ **bheje** prāptaḥ | **tadā** ca **gaviṣṭhaḥ** svarga-sthaḥ sūryo **gām** udakaṁ **gataḥ** praviṣṭo’staṁ gata ity arthaḥ | adbhyo vā eṣa prātar udety apaḥ sāyaṁ praviśati iti śruteḥ | 

yad vā, **tadā** **sāyaṅ**kāle jāte rathād avatīrya **gaviṣṭho** bhūmau sthitas tato **gāṁ** jalāśayaṁ **gataḥ** **paścād diśaṁ** sandhyāṁ **bheje** upāsitavān ity arthaḥ ||36||

———————————————————————————————————————

**jīva-gosvāmī (krama-sandarbhaḥ) : sāyam** iti | **paścāt** tad-anantaram | **sāyaṁ** yasmin dine calitas tasyaiva divasasyānte | **diśaṁ** dvārakā-gantavya-kāṣṭhāṁ **bheja** ity arthaḥ | evaṁ rathasya śaighryaṁ darśitam | ata eva bhārgava [bhā.pu. 1.10.35] ity āścaryeṇa sambodhanam | **manāk** **śrānta-vāhaḥ** iti coktam | 

**tatra tatra** **hi** **tatratyair** **hariḥ** **pratyudyatārhaṇa** ity atrāśaṅkate—nanu śūrasena-yāmunāntargata-vṛndāvana-sthānāṁ śrīman-nandādīnāṁ milanādikaṁ viśiṣya kathaṁ na varṇitam ? tatrāha—sa eva **gaviṣṭho** gopāla-līlaḥ san | tadā dantavakra-vadhānantaraṁ **gāḥ** gokulam eva gataḥ | tad aprakaṭa-prakāśe taiḥ sārdham aprakaṭaṁ sthita evety arthaḥ | prakaṭena sva-prakāśena prakaṭa-prakāśa-viśeṣa-darśana-kautukārtham eva **tadā** **tatra** gamanam iti bhāvaḥ | tad idaṁ śrī-kṛṣṇa-sandarbhe vivṛtam asti ||36||

———————————————————————————————————————

**viśvanātha-cakravartī (sārārtha-darśiṇī) : **nanu hastināpurāt dvārakā-mārgeṇaiva te deśāḥ sambhavantīty ata āha—**tatratyais** tat-tad-deśa-bhavair bhaktais **tatra tatra** dvārakā-mārge āgatya **pratyudyatāni** niveditāni **arhaṇāni** upāyanāni sva-sva-deśa-nayanārthaṁ yasmai saḥ | tena tat-tad-bhakta-manoratha-pūraṇārthaṁ tat-tad-deśaṁ gatvāgatvaiva tatra tatraikāni dināni sthitvā punar vartmānusasāreti bhāvaḥ | **sāyam** aparāhṇe **paścād diśaṁ** dvārakā-pradeśaṁ **bheje** prāptaḥ | **tadā gaviṣṭhaḥ** sūryo’pi **gāṁ gataḥ** paścima-samudra-jalaṁ praviṣṭaḥ ||36||

iti sārārtha-darśinyāṁ harṣiṇyāṁ bhakta-cetasām |

prathame daśamo'dhyāyaḥ saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu gajasāhvayāt kuśa-sthalīṁ gacchato hareḥ pathi naite deśāḥ sambhavanti? tatrāha—**tatratyais** tat-tad-deśa-bhavair bhaktais **tatra tatra** tasyāḥ pathi samāgatya **pratyudyatāni** niveditāni **arhaṇāni** upāyanāni sva-sva-deśa-nayanārthaṁ yasmai saḥ | tena tat-tad-bhaktābhilāṣa-saṁpādanāya tat-tad-deśaṁ gatvā tatra tatraika-dvān vāsarān sthitvā punaḥ panthānam ājagāmeti gamyate | **sāyam **aparāhne **paścād-diśaṁ** kuśasthalī-pradeśaṁ **bheje** prāpa, tadā **gaviṣṭho** dyustho ravir api **gāṁ gataḥ** paścimārṇavāntaḥ prāviśat | svarge jale cātra go-śabdaḥ ||36|| 

iti śrī-vaiṣṇavānandinyāṁ  prathama-skandha-ṭippanyāṁ daśamo'dhyāyaḥ ||10||

**...**

iti śrīmad-bhāgavate mahā-purāṇe brahma-sūtra-bhāṣye 

pāramahaṁsyaṁ saṁhitāyāṁ vaiyāsikyāṁ prathama-skandhe

śrī-kṛṣṇa-dvārakā-gamanaṁ nāma

daśamo’dhyāyaḥ |

||10||

**...**

 

(1.11)


## ekādaśo’dhyāyaḥ


### dvārakā-vāsibhiḥ kṛtaṁ bhagavato'bhinandanaṁ, pura-praveśa-varṇanaṁ ca |

**|| 1.11.1 ||**

**sūta uvāca—**

**ānartān sa upavrajya svṛddhāñjana-padān svakān |**

**dadhmau dara-varaṁ teṣāṁ viṣādaṁ śamayann iva ||**

**śrīdhara-svāmī (bhāvārtha-dīpikā) :**

ānartaiḥ stūyamānasya purīṁ nirviśya bandhubhiḥ |

ekādaśe ratiḥ samyag yādavendrasya varṇyate ||*||

utsavair uccalat pauram udañcad dhvaja-toraṇam |

ullasad-ratna-dīpāli sva-puraṁ prabhur āviśat ||**||

**svṛddhān** samṛddhān | **dara-varaṁ** pāñcajanyaṁ śaṅkham | **dadhmau** vāditavān ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** 

ekādaśe stutaḥ kṛṣṇa ānartaiḥ sva-puraṁ gataḥ |

bandhubhir militaḥ kāntā adhinod iti varṇyate ||

**dara-varaṁ** pāñcajanyaṁ śaṅkham | **iva** iti sākṣād-darśanaṁ vinā samyag-viṣādasya śānty-anutpatteḥ ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

ānartaiḥ saṁstutaḥ prāpto dvārvatīṁ bāndhavair yutaḥ | \
harir ekādaśe patnīr atimān parikīrtyate || \


**daravaraṁ** pāñcajanyam ||1||

 **...**

**|| 1.11.2 || **

**sa uccakāśe dhavalodaro daro'py **

**urukramasyādhara-śoṇa-śoṇimā ||**

**dādhmāyamānaḥ kara-kañja-sampuṭe |**

**yathābja-ṣaṇḍe kala-haṁsa utsvanaḥ ||**

**śrīdhara-svāmī (bhāvārtha-dīpikā) : sa** iti | **daraḥ** śaṅkho **dadhmāyamāno** bhagavatā āpuryamāṇa **uccakāśe**’tiśayena śuśubhe ity anvayaḥ | kathaṁ-bhūto daraḥ ? **dhavalam udaraṁ** yasya saḥ | tathāpy **urukramasya** kṛṣṇasya **adharasya** yaḥ **śoṇa**-guṇaḥ, tena **śoṇimā** yasya saḥ | **kara-kañje** kara-kamale tayoḥ **saṁpuṭe** madhye vartamānaḥ | katham uccakāśe ? **abja-ṣaṇḍe** rakta-kamala-samūhe **kala-haṁso** rāja-haṁsa **utsvana** ucca-śabdo yathā, tadvat ||2||

———————————————————————————————————————

**jīva-gosvāmī (krama-sandarbhaḥ) : sa** **uccakāśa** iti padyaṁ citsukhena vyākhyātam asti ||2||

———————————————————————————————————————

**viśvanātha-cakravartī (sārārtha-darśiṇī) : sa daraḥ** śaṅkhaḥ **uccakāśe** śobhate sma | **adharasya śoṇena** guṇena **śoṇimā** yasya saḥ | **dādhmāyamānaḥ** atiśayena vādyamānaḥ | **abja-ṣaṇḍe** kamala-samūhe iti caturbhiḥ karair dhṛtatvāt ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : sa daraḥ** śaṅkhaḥ, **uccakāśe** śuśubhe, **adharasya śoṇena** guṇena **śoṇimā** yasya saḥ | **dadhmāyamānaḥ** prapūryamāṇaḥ, **abja-ṣaṇḍe** padma-vṛnde, caturbhiḥ **karair** dhṛtatvāt | tad-guṇo'trālaṅkāraḥ, dareṇādhara-karatalāruṇya-grahaṇāt, tad-guṇaḥ sva-guṇa-tyāgād anyadīya-guṇa-grahaḥ iti tal-lakṣaṇāt ||2||

 **...**

**|| 1.11.3 || **

**tam upaśrutya ninadaṁ jagad-bhaya-bhayāvaham**[^91]** |**

**pratyudyayuḥ prajāḥ sarvā bhartṛ-darśana-lālasāḥ ||**

**śrīdhara-svāmī (bhāvārtha-dīpikā) : jagato** yad **bhayaṁ** tasya **bhayāvaham** | **pratyudyayuḥ** pratyujjagmuḥ | **bhartur darśane** **lālasa**utsukyaṁ yāsāṁ tāḥ ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : jagato** yad **bhayaṁ** tasya bhayam āvahati tam ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : jagato** yad bhayaṁ tasya bhayam āvahatīti ||3||

 **...**

**|| 1.11.4-5 || **

**tatropanīta-balayo raver dīpam ivādṛtāḥ |**

**ātmārāmaṁ pūrṇa-kāmaṁ nija-lābhena nityadā ||**

**prīty-utphulla-mukhāḥ procur harṣa-gadgadayā girā |**

**pitaraṁ sarva-suhṛdam avitāram ivārbhakāḥ ||**

**śrīdhara-svāmī (bhāvārtha-dīpikā) : tatra** tasmin śrī-kṛṣṇo **upanītāḥ** samarpitā **balaya** upāyanāni yābhis tāḥ | nirapekṣe’pi tasminn ādareṇa samarpaṇe dṛṣṭāntaḥ—**raver dīpam iva **iti | **pitaram arbhakā iva** taṁ **sarva-suhṛdam avitāraṁ procur** ity uttareṇānvayaḥ | suhṛttvenaivitāraṁ, na tu kāmena | atra hetuḥ—**ātmārāmam** | tatrāpi hetuḥ—paramānanda-nija-svarūpa-lābhenaiva **pūrṇa-kāmam** ||4-5||

———————————————————————————————————————

**jīva-gosvāmī (krama-sandarbhaḥ) : tatra** śrī-dvārakāyāṁ **raver** upahāra-rūpaṁ **dīpam** **ādṛtavanto** janā ivety arthaḥ ||4|| evaṁ stuty-ādikam api tat-prīṇanatām arhatīty āha—**prītyā **iti | **pitaram arbhakā iva** iti dṛṣṭāntaḥ | tasya prītāv asādhāraṇa-guṇa-viśeṣam apy āha—**sarva-suhṛdam** iti | sarva-suhṛttve liṅgam—**avitāram** iti | tathāpi tādṛśasya rājñaḥ[^92] sva-sambandhābhimāni-prītimat-putrādiṣu prīti-viśeṣodayo yathā dṛśyate, tathā teṣu taṁ prītimantam ity arthaḥ | evaṁ kalpataru-dṛṣṭānte’pi bhagavato bhakti-viṣayikā kṛpā yathārtham evopapadyate | ye khalu sahaja-tat-prītim evātmani prārthayamānā bhajante, tebhyas tad-dāna-yāthārthyasyāvaśyakatvāt | tasmād asty evānanda-svarūpasyāpi bhaktāv ānandollāsa iti ||5|| [bhakti-sandarbha 143]

———————————————————————————————————————

**viśvanātha-cakravartī (sārārtha-darśiṇī) : upanītāḥ** samarpitā **balaya** upāyanāni yābhis tathā-bhūtāḥ satyaḥ | nirapekṣe’pi tasminn ādareṇa samarpaṇe dṛṣṭāntaḥ—**raver dīpam iva** ravau dīpam upanīya ravi-pūjikā ivety arthaḥ | **pitaram arbhakā iva** tam avitāraṁ rakṣitāram ūcuḥ | upāyanānapekṣatvam āha—ātmārāmam iti ||4-5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : tatra** bhartari kṛṣṇe **upanītāḥ** samarpitā **balaya** upāyanāni yābhis tādṛśyaḥ satyaḥ, nirapekṣepi tasminn ādareṇārpaṇe dṛṣṭāntaḥ—**raver dīpam** **iva** iti dīpam upanīya ravi-pūjakā iva | **ātmārāmaṁ** vibhu-vijñānānanda-svarūpānubhavinaṁ nija-lābhena parākhya-śakti-prāptyā **pūrṇa-kāmam** ||4|| **arbhakāḥ pitaram** iva prajās tam **avitāraṁ** pālakam **ūcuḥ** ||5||

 **...**

**|| 1.11.6 || **

**natāḥ sma te nātha sadāṅghri-paṅkajaṁ**

**viriñca-vairiñcya-surendra-vanditam |**

**parāyaṇaṁ kṣemam ihecchatāṁ paraṁ**

**na yatra kālaḥ prabhavet paraḥ prabhuḥ ||**

**śrīdhara-svāmī (bhāvārtha-dīpikā) : **kim ucur iti tad āha—**natāḥ sma** iti | **viriñco** brahmā | **vairiñcyāḥ** sanakādayaḥ | **iha** saṁsāre **paraṁ** **kṣemam** **icchatāṁ** **parāyaṇaṁ** paramaṁ śaraṇam | kutaḥ ? pareṣāṁ brahmādīnāṁ **prabhur** api **kālo yatra prabhur na** **bhavet** ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : vairiñcyāḥ** sanakādayaḥ | **paraṁ parāyaṇaṁ** paramāśrayam | yatra aṅghri-paṅkaje pareṣāṁ brahmādīnāṁ **prabhur api kālo na prabhavet** ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : vairiñcyāḥ** sanakādayaḥ, **paraṁ parāyaṇaṁ** paramāśrayaḥ, **yatrāṅghri-paṅkaje **pareṣāṁ brahmādīnāṁ **prabhur api kālo na prabhavet** ||6||

 **...**

**|| 1.11.7 || **

**bhavāya nas tvaṁ bhava viśva-bhāvana**

**tvam eva mātātha suhṛt-patiḥ pitā |**

**tvaṁ sad-gurur naḥ paramaṁ ca daivataṁ**

**yasyānuvṛttyā kṛtino babhūvima ||**

**śrīdhara-svāmī (bhāvārtha-dīpikā) : **ato **bhavāya** udbhavāya **no**’smākaṁ **tvaṁ bhava** | he **viśva-bhāvana** ! **kṛtinaḥ** kṛtārthā **babhūvima** jātā vayam ||7||

———————————————————————————————————————

**jīva-gosvāmī (krama-sandarbhaḥ) : bhavāya** santata-nija-darśana-samṛddhaye ||7||

———————————————————————————————————————

**viśvanātha-cakravartī (sārārtha-darśiṇī) : bhavāya** kṣemāya | bhavaḥ kṣeme ca saṁsāre iti medinī ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : no**'smākaṁ **bhavāya** kalyāṇāya **tvaṁ bhava** | bhavaḥ kṣeme ca saṁsāre iti medinī | **yasya** tava **anuvṛttyā** vayaṁ **kṛtinaḥ** kṛtārthā **babhūvima** jātāḥ ||7||

 **...**

**|| 1.11.8 || **

**aho sanāthā bhavatā sma yad vayaṁ**

**traiviṣṭapānām api dūra-darśanam |**

**prema-smita-snigdha-nirīkṣaṇānanaṁ**

**paśyema rūpaṁ tava sarva-saubhagam ||**

**śrīdhara-svāmī (bhāvārtha-dīpikā) : **kṛtārthatvam evāhuḥ | **aho** **bhavatā vayaṁ sa-nāthāḥ smaḥ** | **yad** yasmāt **tava rūpaṁ paśyema** | **traiviṣṭapānām** **api dūre darśanaṁ** yasya tat | devānām api durlabha-darśanam ity arthaḥ | **premṇā** yat **smitaṁ** tad-yuktaṁ **snigdhaṁ nirīkṣaṇaṁ** yasmiṁs tad **ānanaṁ** yasmiṁs tad rūpam | **sarveṣu** cāṅgeṣu **saubhagaṁ** yasmiṁs tat ||8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī), baladeva-vidyabhūṣaṇaḥ (vaiṣṇavānandinī) : traiviṣṭapānāṁ** devānām ||8||

 **...**

**|| 1.11.9 || **

**yarhy ambujākṣāpasasāra bho bhavān**

**kurūn madhūn vātha suhṛd-didṛkṣayā |**

**tatrābda-koṭi-pratimaḥ kṣaṇo bhaved**

**raviṁ vinākṣṇor iva nas tavācyuta ||**

**madhvācāryaḥ (bhāgavata-tātparyam) : kurūṇāṁ madhūnāṁ** ca naḥ ||9||

———————————————————————————————————————

**śrīdhara-svāmī (bhāvārtha-dīpikā) : **arbhakā iva sa-karuṇam āhuḥ | **yarhi** yadā | bho **ambujākṣa** ! no **bhavān** iti pāṭhe na ity anādare ṣaṣṭhī | asmān anādṛtya **apasasāra** apahāya jagāma | **kurūn** hastināpuram | **madhūn** mathurāṁ vā | **tatra** tadā | **raviṁ vinā** āndhyād **akṣṇor** yathaiko’pi kṣaṇo’**bda-koṭi-pratimo bhavet** | evaṁ **tava** **naḥ** tvadīyānām asmākam apīty arthaḥ ||9||

———————————————————————————————————————

**jīva-gosvāmī (krama-sandarbhaḥ) : yarhi **iti | yadā yadety arthaḥ | **tatra** tadā tadā **kṣaṇo**’pi **abda-koṭi-pratimo **bhavati | tathā **raviṁ vinākṣṇor** yādrśy āndhyāvasthā, tādrśy api bhavatīty arthaḥ | "no bhavān" iti pāṭhe **no**’smākaṁ svāmī yo bhavān, sa tvam ity arthaḥ | 

atra **madhūn** mathurāṁ **vā** iti vyākhyāya tadānīṁ tan-maṇḍale **suhṛdo** vrajasthā eva prakaṭā iti tair apy abhimatam | tatra yoga-prabhāvena nītvā sarva-janaṁ hariḥ [bhā.pu. 10.50.58] ity atra sarva-śabdāt |


    balabhadraḥ kuru-śreṣṭha bhagavān ratham āsthitaḥ |


    suhṛd-didṛkṣur utkaṇṭhaḥ prayayau nanda-gokulam || [bhā.pu. 10.65.1] 

ity atra prasiddhatvāc ca ||9|| [kṛṣṇa-sandarbha 174]

———————————————————————————————————————

**viśvanātha-cakravartī (sārārtha-darśiṇī) : **bho **ambujākṣa** ! "no bhavān" iti pāṭhe no’smān anādṛtya | **kurūn** hastināpuram | **madhūn** mathurā-maṇḍalaṁ nanda-vrajam ity arthaḥ, na tu mathurā-purīṁ tadānīṁ tasyāṁ suhṛdām abhāvāt | tatra yoga-prabhāveṇa nītvā sarva-janaṁ hariḥ [bhā.pu. 10.50.57] ity atra sarva-śabdāt | tena āyāsya iti dautyakair iti jñātīn vo draṣṭum eṣyāma [bhā.pu. 10.45.23] ity-ādi yad bhagavatā uktaṁ vrajaṁ pratyāgamanaṁ tat pādmādi-purāṇeṣu spaṣṭaṁ sad api tad api śrī-bhāgavate tv asminn atraiva jñāpitam | tadā **nas tava** tvadīyānām asmākam ||9-10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : yarhi** yadā bho **ambujākṣa**! asmān vihāya **bhavān** **kurūn** gajasāhvayaṁ **madhūn** māthura-manḍalaṁ vā **sasāra** **suhṛdāṁ** pāṇḍavānāṁ nandādīnāṁ ca **didṛkṣayā**, **tadā naḥ** **kṣaṇo'bda-koṭi-tulyo bhavet**, **raviṁ vinā** yathā **akṣnor** āndhyam | atra **madhūn** iti nanda-vraja eva gṛhītaḥ | mathurāyāṁ suhṛdām abhāvāt tatra yoga-prabhāvena nītvā sarva-janaṁ hariḥ [bhā.pu. 10.50.57] iti māthurāṇāṁ sarveṣāṁ dvārvatyāṁ nayanāt | āyāsya iti dautyakaiḥ [bhā.pu. 10.39.35], jñātīn vo draṣṭum eṣyāmaḥ [bhā.pu. 10.45.23] ity-ādi sva-pratijñā-puraṇāya tasyaivār gantavyatvād evaṁ pādmottara-khaṇḍe'bhidhānāt baladevenāpi tasminn evāgatatvāc ca ||9||

 **...**

**|| 1.11.10 ||**[^93]

**kathaṁ vayaṁ nātha ciroṣite tvayi**

**prasanna-dṛṣṭyākhila**[^94]**-tāpa-śoṣaṇam |**

**jīvema te sundara-hāsa-śobhitam**

**apaśyamānā vadanaṁ manoharam ||**

**śrīdhara-svāmī (bhāvārtha-dīpikā) : katham** iti | he nāṭha ! **prapannānāṁ tṛṣṇā**-rūpo’**khilo** yas **tāpaḥ,** tasya **śoṣaṇaṁ** nāśakam, tvāṁ prapannānāṁ tṛṣṇāsambhavāt ||10||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī), baladeva-vidyabhūṣaṇaḥ (vaiṣṇavānandinī) :** _na vyākhyātam._

 **...**

**|| 1.11.11 ||**

**iti codīritā vācaḥ prajānāṁ bhakta-vatsalaḥ |**

**śṛṇvāno’nugrahaṁ dṛṣṭyā vitanvan prāviśat puram ||**

**śrīdhara-svāmī (bhāvārtha-dīpikā) : iti** **ca** evaṁ-vidhā anyāś coccāritā **vācaḥ** **śṛṇvan** **dṛṣṭyā** sābhinandanāvalokena anugrahaṁ kurvan **purīṁ** dvārakāṁ **prāviśat** ||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : dṛṣṭyā** tān prati dṛṣṭi-kṣepeṇa ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : dṛṣṭyā** tān prati kṛpāvalokena ||11||

 **...**

|| 1.11.12 || 

**madhu-bhoja-daśārhārha-kukurāndhaka-vṛṣṇibhiḥ |**

**ātma-tulya-balair guptāṁ nāgair bhogavatīm iva ||**

**śrīdhara-svāmī (bhāvārtha-dīpikā) : **tāṁ dvārakāṁ stauti pañcabhiḥ | sva-**tulya-balair** madhu-bhojādibhir guptāṁ rakṣitām ||12||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tāṁ dvārakāṁ varṇayati pañcabhiḥ ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **purīṁ varṇayati madhu-bhojeti pañcabhiḥ | ātma-tulyeti—teṣāṁ nitya-pārṣadatvam uktam | 


    ete hi yādavāḥ sarve mad-gaṇā eva bhāmini! [pa.pu. 6.89.21]


    sarvadā mat-priyā devi mat-tulya-guṇa-śālinaḥ || iti pādmāt ||12||

 **...**

**|| 1.11.13 || **

**sarvartu-sarva-vibhava-puṇya-vṛkṣa-latāśramaiḥ |**

**udyānopavanārāmair vṛta-padmākara-śriyam ||**

**śrīdhara-svāmī (bhāvārtha-dīpikā) : sarveṣv ṛtuṣu sarve vibhavāḥ** puṣpādi-sampado yeṣāṁ, te **puṇya-vṛkṣā latāśramā** latā-maṇḍapāś ca yeṣu, tair **udyānādibhir** **vṛtā** ye **padmākarāḥ** sarāṁsi, taiḥ **śrīḥ** śobhā yasyāṁ tām | **udyānaṁ** phala-pradhānam | **upavanaṁ** puṣpa-pradhānam | **ārāmaḥ** krīḍārthaṁ vanam ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : sarveṣu ṛtuṣu sarva-vibhavāḥ** puṣpādi-sampado yeṣāṁ te **puṇya**-rūpā **vṛkṣāś** ca **latāś** ca **āśramāś** ca, taiḥ | **udyānaṁ** phala-pradhānam **upavanaṁ** puṣpa-pradhānam **ārāmaḥ** krīḍārthaṁ vanaṁ, tair **vṛtā** | ye **padmākarāḥ** sarāṁsi, taiḥ **śrīḥ** śobhā yasyāṁ, tām ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : sarveṣu ṛtuṣu** **vibhavāḥ** puṣpa-phalādi-sampado yeṣāṁ te, **puṇya**-rūpā **vṛkṣāś** ca **latāś** ca **āśramāś** ca yeṣu, tair **udyānādibhir** **vṛtā** ye **padmākarāḥ** sarāṁsi, taiḥ **śrīḥ** śobhā yasyāṁ tām | phala-pradhānam **udyānaṁ**, puṣpa-pradhānam **upavanam,** krīḍārthaṁ vanam **ārāmaḥ** ||13||

 **...**

**|| 1.11.14 || **

**gopura-dvāra-mārgeṣu kṛta-kautuka-toraṇām |**

**citra-dhvaja-patākāgrair antaḥ pratihatātapām ||**

**śrīdhara-svāmī (bhāvārtha-dīpikā) : **gopuraṁ pura-dvāram | dvāraṁ gṛha-dvāram | kṛtāni kautukenotsavena toraṇāni yasyāṁ tām | garuḍādi-cihnāṅkitā dhvajāḥ | jaya-prada-yantrāṅkitāḥ patākāḥ | citrāṇāṁ dhvaja-patākānām agrair antaḥ pratihata ātapo yasyāṁ tām ||14||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **gopuraṁ pura-dvāram | dvāraṁ gṛha-dvāram | antar madhye madhye pratihata ātapaḥ sūrya-jvālā yasyām ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **gopurāṇi pura-dvārāṇi, dvārāṇi mandirāṇāṁ, kṛtāni racitāni kautukenotsavena toraṇāni muktādi-manojñā vandana-mālā yasyāṁ tām | citrāṇāṁ dhvaja-patākānām agrair antaḥ pratihataḥ sūrṣātapo yasyāṁ tām | vainateyādi-cihna-viśiṣṭā dhvajāḥ, vijaya-patrāñcitāḥ patākāḥ ||14||

 **...**

**|| 1.11.15 || **

**sammārjita-mahā-mārga- rathyāpaṇaka-catvarām |**

**siktāṁ gandha-jalair uptāṁ phala-puṣpākṣatāṅkuraiḥ ||**

**śrīdhara-svāmī (bhāvārtha-dīpikā) : **saṁmārjitāni niḥsārita-rajaskāni mahā-mārgādīni yasyāṁ tām | mahā-mārgā rāja-mārgāḥ | rathyā iti amārgāḥ | āpaṇakāḥ paṇya-vīthayaḥ | catvarāṇy aṅgāni | phalādibhir uptām avakīrṇām ||15||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **mahā-mārgā rāja-mārgāḥ | rathyā itara-mārgāḥ | āpaṇakāḥ paṇya-vīthayaḥ | catvarāṇi aṅgaṇāni | uptām avakīrṇām ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **mahā-mārgā rāja-pathāḥ, rathyā itara-mārgāḥ, āpaṇakāḥ paṇyavīthayaḥ, catvarāṇy aṅganāni etāni saṁmārjitāni yasyāṁ tāṁ phalādibhir uptām avakīrṇām ||15||

 **...**

**|| 1.11.16-17 || **

**dvāri dvāri gṛhāṇāṁ ca dadhy-akṣata-phalekṣubhiḥ |**

**alaṅkṛtāṁ pūrṇa-kumbhair balibhir dhūpa-dīpakaiḥ ||**

**niśamya preṣṭham āyāntaṁ vasudevo mahā-manāḥ |**

**akrūraś cograsenaś ca rāmaś cādbhuta-vikramaḥ ||**

**śrīdhara-svāmī (bhāvārtha-dīpikā) : preṣṭham** antarātmānam **āyāntaṁ niśamya** śrutvā **vasudevādayaḥ pratyujjagmur** iti caturthenānvayaḥ ||17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : preṣṭham āyaṇtaṁ niśamya **iti vandi-paryantam anuvartanīyam | ataḥ preṣṭha-padaṁ kvacid yogārthena, kvacana rūḍhyā ca saṅgamanīyam ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : balibhir** upahāraiḥ ||16|| **preṣṭham** ātmane'py atipriyaṁ, **vasudevādayaḥ** **pratyujjagmur** iti caturthenānvayaḥ ||17||

 **...**

**|| 1.11.18 || **

**pradyumnaś cārudeṣṇaś ca **[^95]**sāmbo jāmbavatī-sutaḥ |**

**praharṣa-vegocchaśita**[^96]**- śayanāsana-bhojanāḥ ||**

**śrīdhara-svāmī (bhāvārtha-dīpikā) : praharṣa-vegena ucchaśitāny** ullaṅghitāni **śayanādīni** yais te | śaśa pluta-gatau ||18||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : praharṣa-vegena ucchaśitāni** ullaṅghitāni **śayanādīni** yaiḥ | śaśa pluta-gatau ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : praharṣa-vegena ucchaśitāni** ullaṅghitāni **śayanādīni** yaiḥ | śaśa pluta-gatau dhātuḥ ||18||

 **...**

**|| 1.11.19 || **

**vāraṇendraṁ puraskṛtya brāhmaṇaiḥ sa-sumaṅgalaiḥ |**

**śaṅkha-tūrya-ninādena brahma-ghoṣeṇa cādṛtāḥ ||**

**pratyujjagmū rathair hṛṣṭāḥ praṇayāgata-sādhvasāḥ ||**

**śrīdhara-svāmī (bhāvārtha-dīpikā) : vāraṇendraṁ** maṅgalārthaṁ **purataḥ kṛtvā** | **sa-sumaṅgalaiḥ** sumaṅgalaṁ puṣpādi tad-yukta-pāṇibhiḥ | **brahma-ghoṣo** mantra-pāṭhaḥ | **praṇayena** snehena **āgataṁ sādhvasaṁ** saṁbhramo yeṣāṁ te ||18||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : sādhvasaṁ** sambhramaḥ ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : vāraṇendraṁ** gaja-rājaṁ, **sa-sumaṅgalair** maṅgala-vastu-hastair ity arthaḥ | **brahma-ghoṣeṇa** veda-dhvaninā, **sādhvāsaṁ** sambhramaḥ ||19||

 **...**

**|| 1.11.20 || **

**vāra-mukhyāś ca śataśo yānais tad-darśanotsukāḥ |**

**lasat-kuṇḍala-nirbhāta-kapola-vadana-śriyaḥ ||**

**śrīdhara-svāmī (bhāvārtha-dīpikā) : vāra-mukhyā** naṭādayaś ca pratyujjagmuḥ | **lasat-kuṇḍalair nirbhātāni** yāni **kapolāni,** tair **vadaneṣu śrīḥ** śobhā yāsāṁ, tāḥ | **vāra-mukhyā **nartakyaḥ, veśyā iti yāvat ||20||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

	

**baladeva-vidyabhūṣaṇaḥ (vaiṣṇavānandinī) : vāra-mukhyā** naṭādayaś ca pratyuj-jagmuḥ ||20||

 **...**

|| 1.11.21 || 

**naṭa-nartaka-gandharvāḥ sūta-māgadha-vandinaḥ |**

**gāyanti cottamaśloka-caritāny adbhutāni ca ||**

**śrīdhara-svāmī (bhāvārtha-dīpikā) : adbhutāni** ceti **ca**-kārasya **vandinaś** cety anvayaḥ | **naṭā** nava-rasābhinaya-caturāḥ | tālādy-anusāreṇa nṛtyanto **nartakāḥ** | **gandharvā** gāyakāḥ | 


    sūtāḥ paurāṇikāḥ proktā māgadhā vaṁśa-śaṁsakāḥ | 


    vandinas tv amala-prajñāḥ prastāva-sadṛśoktayaḥ ||

te sarve **gāyantica** ity anvayaḥ | **uttama-ślokasya adbhutāni caritrāṇi** bhakta-vātsalyādīni ||21||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **naṭā rasābhinaya-nipuṇāḥ, nartakāḥ saṅgītoktavidhinā nṛtyantaḥ, gandharvā gāyakāḥ, sutādīnāṁ lakṣaṇāni—


        sutāḥ paurāṇikāḥ proktā māgadhā vaṁśa-śaṁsakāḥ | 


        vandinas tv amala-prajñāḥ prastāva-sadṛśoktayaḥ iti ||21||

 **...**

|| 1.11.22 || 

**bhagavāṁs tatra bandhūnāṁ paurāṇām anuvartinām |**

**yathā-vidhy upasaṅgamya sarveṣāṁ mānam ādadhe ||**

**śrīdhara-svāmī (bhāvārtha-dīpikā) : **yathāvidhi yaiḥ saha yathocitaṁ tais tathā samāgamaṁ kṛtvā | sarveṣāṁ mānam ādadhe kṛtavān ity arthaḥ ||22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yathāvidhi yathocitam ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yathāvidhi yathocitam | upasaṅgamya pratyudgatān prāpya, mānaṁ satkāram ||22||

 **...**

|| 1.11.23 || 

**prahvābhivādanāśleṣa-kara-sparśa-smitekṣaṇaiḥ |**

**āśvāsya cāśvapākebhyo varaiś cābhimatair vibhuḥ ||**

**śrīdhara-svāmī (bhāvārtha-dīpikā) : **tadāha —prahveti | prahvaṁ prahvatvaṁ śirasā natiḥ | abhivādanaṁ vācā natiḥ | āśvāsyābhayaṁ dattvā | śva-pākān abhivyāpya varair abhīṣṭa-dānaiś ca mānaṁ kṛtavān ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tad evāha—prahvatvaṁ śirasā natiḥ pitrādiṣu gargādiṣu ca | abhivādanaṁ vācā natiḥ yadu-vaṁśyeṣu sthavireṣu | āśv-apākebhyaḥ śvapāka-paryantān api janān āśvāsya abhayaṁ dattvā | varair abhīṣṭa-dānaiś ca ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **prahvatvaṁ śirasā natiḥ vasudevādiṣu gargādiṣu ca, abhivādanaṁ vācā natiḥ yaduvaṁśyeṣu vṛddheṣu, āśleṣa-karasparśau sameṣu | itareṣu smitekṣaṇāni, āśvapākebhyaḥ śva-pāka-paryantaṁ tān api janānāśvāsyābhayaṁ dattvā, varair abhīṣṭa-pradānaiś ca ||23||

 **...**

|| 1.11.24 || 

**svayaṁ ca gurubhir vipraiḥ sadāraiḥ sthavirair api |**

**āśīrbhir yujyamāno’nyair vandibhiś cāviśat puram ||**

**śrīdhara-svāmī (bhāvārtha-dīpikā) : **anyaiś ca bandibhiś ca ||24||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **gurubhiḥ pitāmahādibhiḥ ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **svayaṁ ca gurvādibhir āśīrbhi-yujyamāno vandibhiḥ saha sva-puram aviśat ||24||

 **...**

**|| 1.11.25 || **

**rāja-mārgaṁ gate kṛṣṇe dvārakāyāḥ kula-striyaḥ |**

**harmyāṇy āruruhur viprās**[^97]** tad-īkṣaṇa-mahotsavāḥ ||**

**śrīdhara-svāmī (bhāvārtha-dīpikā) : **he **vipra** śaunaka ! **tasyekṣaṇena mahān utsavo** yāsāṁ tāḥ ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **he **viprāḥ**! ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **he **viprāḥ** ! ||25||

 **...**

**|| 1.11.26 || **

**nityaṁ nirīkṣamāṇānāṁ yad api dvārakaukasām |**

**na vitṛpyanti hi dṛśaḥ śriyo dhāmāṅgam acyutam ||**

**śrīdhara-svāmī (bhāvārtha-dīpikā) : **yady asmān **nityaṁ** sadācyutaṁ **nirīkṣamāṇānām** api dṛśo naiva tṛpyanty ata āruruhuḥ | kathaṁ-bhūtam ? **śriyaḥ** śobhāyā **dhāma** sthāna-maṅgalaṁ yasya tam ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : yad **yasmān **nityaṁ** **nirīkṣamāṇānām** **api dṛśo** **naiva tṛpyanti,** ata **āruruhuḥ** [25] | **acyutaṁ** kīdṛśaṁ ? **śriyaḥ** śobhāyā **dhāma** sthānam **aṅgaṁ** yasya tam ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : yato'cyutaṁ nityaṁ nirīkṣamāṇānām api dṛśo naiva tṛpyanti**, ato harmyāṇy āruruhuḥ [25] | **acyutaṁ** kīdṛśaṁ? **śriyaḥ** śobhāyā **dhāmāny** **aṅgāni** yasya tam ||26||

 **...**

**|| 1.11.27 || **

**śriyo nivāso yasyoraḥ pāna-pātraṁ mukhaṁ dṛśām |**

**bāhavo loka-pālānāṁ sāraṅgāṇāṁ padāmbujam ||**

**śrīdhara-svāmī (bhāvārtha-dīpikā) : **etad evābhinayenāha | **śriyo** lakṣmyāḥ **yasya uro** vakṣo **nivāsaḥ** | yasya **mukhaṁ** sarva-prāṇināṁ **dṛśāṁ** saundaryāmṛta-**pānāya pātram** | yasya **bāhavo** **loka-pālānāṁ nivāsaḥ** | sāraṁ śrī-kṛṣṇaṁ gāyantīti **sāraṅgā** bhaktāḥ, teṣāṁ yasya **padāmbujaṁ** nivāsaḥ, taṁ nirīkṣamāṇānāṁ dṛśa iti pūrveṇānvayaḥ ||27||

———————————————————————————————————————

**jīva-gosvāmī (krama-sandarbhaḥ) : śriyaḥ** preyasyāḥ | yāḥ sarveṣām eva tat-priya-vargāṇāṁ **dṛśaś** cakṣūṁṣi, tāsām | **loka-pālānāṁ** pālyānām | **sāraṅgāṇāṁ** sarveṣām eva bhaktānām | **nivāsa** āśrayaḥ | yathā-svaṁ bhāvoddīpanatvāt ||27|| [prīti-sandarbha 156]

———————————————————————————————————————

**viśvanātha-cakravartī (sārārtha-darśiṇī) : **yasya **mukhaṁ pāna-pātraṁ** saundaryāmṛta-pūrṇaṁ **dṛśāṁ** **nivāsaḥ** | indrādīnāṁ **loka-pālānāṁ** yasya **bāhavo** **nivāsaḥ**, tad-balam āśrityaiva asurebhyo nirbhayās te sukhaṁ vasantīti bhāvaḥ | **sāraṁ** tad-yaśo gāyantīti **sāraṅgā** bhaktāḥ, teṣāṁ, śleṣeṇa bhramarāṇāṁ **padāmbujaṁ nivāsaḥ** | taṁ nirīkṣamāṇānāṁ dṛśaḥ [26] iti pūrveṇānvayaḥ ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : yasya** **uraḥ śriyo nivāsaḥ**, yasya **mukhaṁ pāna-pātraṁ** lāvanya-sudhā-pūrṇaṁ **dṛśāṁ** nivāsaḥ, yasya **bāhavo loka-pālānām** indrādīnāṁ nivāsaḥ, tān āśrityaiva te nirbhayā nivasanti | yasya **padāmbujaṁ saraṅgāṇāṁ** tad-yaśo-gāyakānāṁ bhaktānāṁ nivāsaḥ | taṁ nirīkṣamāṇānāṁ dṛśaḥ [26] iti pūrveṇānuṣaṅgaḥ ||27||

 **...**

**|| 1.11.28 || **

**sitātapatra-vyajanair upaskṛtaḥ**

**prasūna-varṣair abhivarṣitaḥ pathi |**

**piśaṅga-vāsā vana-mālayā babhau**

**ghano yathārkoḍupa-cāpa-vaidyutaiḥ ||**

**śrīdhara-svāmī (bhāvārtha-dīpikā) : **sitair ātapatra-vyajanair upaskṛto maṇḍitaḥ | arkaś coḍupo nakṣatra-sahitaś candraś ca cāpam indra-dhanuś ca vaidyutaṁ vidyut tejaś ca taiḥ | arkaś-chatrasyopamānam | nakṣatrāṇi puṣpa-vṛṣṭeḥ | candraḥ paribhrama-kṛta-maṇḍalākārayoś cāmara-vyajanayoḥ | cāpaṁ vana-mālāyāḥ vidyut tejaḥ piśaṅga-vāsasoḥ | abhūtopameyam | yadi ghanasyopari sūrya-bimbam ubhayataś candrau sarvato nakṣatrāṇi madhye ca militaṁ cāpa-dvayaṁ sthiraṁ vidyut-tejaś ca śrīadi bhavet tarhi sa ghano yathā bhāti tathā harir babhāv ity arthaḥ ||28||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vaidyutaṁ vidyut-tejaḥ | ghanaḥ kṛṣṇasyopamānam | arkaś chatrasya uḍupau paribhrama-kṛta-maṇḍalākārayoś cāmara-vyajanayoḥ | uḍavaḥ puṣpa-vṛṣṭeḥ | cāpau vana-mālāyāḥ vidyut-tejaḥ piśaṅga-vāsasoḥ | adbhutopameyaṁ yadi ghanasyopari sūrya-bimbam ubhayataś candrau sarvato nakṣatrāṇi madhye ca militaṁ cāpa-dvayaṁ sthiraṁ vidyut-tejo bhavet tarhi sa ghano yathā bhāti tathā harir babhāv iti bhāvaḥ ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sitair ātapatrādibhir upaskṛto'lankṛtaḥ, puṣpair vikīrṇaś ca kṛṣṇo vabhau | arkaś ca uḍupaḥ sanakṣatraś candraś ca cāpaṁ śatrudhanuś ca vaidyutaṁ vidyut-tejaś ca | uparyarka-vimbena ubhayataś candra-vimbābhyāṁ sarvato nakṣatrair madhye militābhyāṁ śatru-cāpābhyāṁ sthireṇa vidyut-tejasā ca viśiṣṭo yathā ghanas tathā kṛṣṇaḥ śuśubha ity abhūtopameyam, asambhāvyamānopamāna-samudbhāvanāt, vimbānuvimbopamā cety eke, kṛṣṇādi-dṛṣṭāntavad ghanādeḥ pratipādanāt ||28||

 **...**

|| 1.11.29 || 

**praviṣṭas tu gṛhaṁ pitroḥ pariṣvaktaḥ sva-mātṛbhiḥ |**

**vavande śirasā sapta devakī-pramukhā mudā ||**

**śrīdhara-svāmī (bhāvārtha-dīpikā) : **devakī-pramukhāḥ sapta vavanda iti mātṛ-saundaryād ādara-viśeṣa-jñāpanārtham uktam | aṣṭādaśāpi vasudeva-bhāryā mātṛ-tulyatvān namaskṛtā eva ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sapta vavanda iti mātṛ-sodaryād ādara-viśeṣa-jñāpanārtham uktam | aṣṭādaśāpi pitur vasudevasya bhāryā mātṛ-tulyatvān namaskṛtā eva ||29||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **saptety upalakṣaṇam, aṣṭādaśāpi vasudevapatnīḥ śirasā vavande, devakī-tulyatvād ity arthaḥ | saptānām uktir devakī-saundaryeṇa tāsvādarādhikyāt ||29||

 **...**

|| 1.11.30 || 

**tāḥ putram aṅkam āropya sneha-snuta-payodharāḥ |**

**harṣa-vihvalitātmānaḥ siṣicur netrajair jalaiḥ ||**

**śrīdhara-svāmī (bhāvārtha-dīpikā) : **netrajair jalair harṣāśrubhiḥ ||30||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sva-bhuvanaṁ sva-puraṁ, sarve kāmā bhogā yatra tat | anuttamaṁ sarvotkṛṣṭaṁ, sahasrāṇi ceti—ca śabdād aṣṭottara-śatottarāṇīti jñeyam ||30||

 **...**

|| 1.11.31 || 

**athāviśat sva-bhavanaṁ sarva-kāmam anuttamam |**

**prāsādā yatra patnīnāṁ sahasrāṇi ca ṣoḍaśa ||**

**śrīdhara-svāmī (bhāvārtha-dīpikā) : **sva-gṛha-praveśam āha—atheti | **sahasrāṇi ca ṣoḍaśa** iti **ca**-kārād aṣṭottara-śatādhikānīti jñeyam ||31||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : sva-bhavanaṁ** sva-puram | **sahasrāṇi ca ṣoḍaśa** iti **ca**-kārād aṣṭottara-śatādhikānīti jñeyam ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : _na vyākhyātam._**

 **...**

**|| 1.11.32 || **

**patnyaḥ patiṁ proṣya gṛhān upāgataṁ**

**vilokya sañjāta-mano-mahotsavāḥ |**

**uttasthur ārāt sahasāsanāśayāt**

**sākaṁ vratair vrīḍita-locanānanāḥ ||**

**śrīdhara-svāmī (bhāvārtha-dīpikā) : proṣya** deśāntare uṣitvā | **ārād** dūrād eva **vilokya** **sañjāto manasi mahotsavo** yāsāṁ tāḥ | **āsanād** dehena **uttasthuḥ** | **āśayo**’ntaḥkaraṇaṁ, tasmād apy ātmanottasathuḥ | śrī-kṛṣṇenātmanaḥ saṁśleṣe’ntaḥkaraṇa-vyavadhānam api tā nāsahantety arthaḥ | **vrīḍitāni locanāny** **ānanāni** ca yāsāṁ tāḥ | apāṅgair eva vīkṣaṇād vrīḍita-locanāḥ, avanata-mukhatvād vrīḍitānanāḥ | **sākaṁ vratair** iti hāsya-krīḍā-varjanādi-niyamā āpi tābhya uttasthur iti vā | vratāni ca yājñavalkyenoktāni—


    krīḍāṁ śarīra-saṁskāraṁ samājotsava-darśanam |


    hāsyaṁ para-gṛhe yānaṁ tyajet proṣita-bhartṛkā || iti ||32||

———————————————————————————————————————

**jīva-gosvāmī (krama-sandarbhaḥ) : **patnya iti | **vilokya** eva **āsanāt** tad-āveśenaika-ceṣṭatāvasthānāt | āśayāt tat-samādhi-lakṣaṇāc ca **uttasthus** tau tatyajur ity arthaḥ | ata eva **vrīḍita-** iti ||32||

———————————————————————————————————————

**viśvanātha-cakravartī (sārārtha-darśiṇī) : **yāvatyo mahiṣyas tāvadbhir eva prakāśair yugapad eva pṛthak tat-tan-mandira-praviṣṭaṁ kṛṣṇam ālokamānānāṁ mām eva prathamam ayaṁ prāpta ity abhimanyamānānāṁ tāsāṁ tātkālikīṁ ceṣṭām āha—**sañjāto manaso mahotsavaḥ** parirambha-spṛhā yāsāṁ tāḥ | ata eva **āsanāt** antaḥ-karaṇāc ca **uttasthuḥ** | tataś ca **vrīḍita-locanānanāḥ** apāṅgair eva vīkṣaṇāt vrīḍita-locanāḥ avanata-mukhatvāt vrīḍitānanāḥ | 

ayam arthaḥ—āsanaṁ parityajya prathamaṁ dehenaiva parirabdhum utthitāḥ, madhye lajjayā kṛtaṁ vighnam ālakṣya, lajjotpatti-sthānam antaḥ-karaṇaṁ ca tyaktvā kevalam ātmanaiva parirebhire iti kevalam utprekṣaiva | kāntam ālokya sahasaiva sparśautsukya-pūrṇa-premānanda-mūrcchitās tā babhūvur iti tattvam | mūrcchāyāṁ satyām eva suṣupti-pralayayor ivāntaḥ-karaṇa-vyavadhānābhāva-siddheḥ | **sākaṁ vratair** iti vratāni yājñavalkyenoktāni—


    krīḍāṁ śarīra-saṁskāraṁ samājotsava-darśanam | 


    hāsyaṁ para-gṛhe yānaṁ tyajet proṣita-bhartṛkā || iti | 

vrataiḥ sahitā eva uttasthur iti teṣāṁ vratānāṁ patiṁ darśayitum anucitānām api sahasā tyaktum aśakyatvāt taiḥ sākam evottasthuḥ | tataś ca tena dṛṣṭāḥ, tāsām asaṁskṛta-śārīra-paricchadatā sneha-vardhanāyaivābhūd iti ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sarveṣu mandireṣu yugapat prāviśad iti bhāvenāha—**patnya** iti | tadā **sañjāto** **mano-mahotsavaḥ** parirambha-vāñchā yāsāṁ tāḥ | **ārād** dūrād eva sahasā tvarayā **āsanād** **āśayād** antaḥ-karanāc ca **uttasthuḥ**, tato'pāṅgair eva vīkṣaṇād **vrīḍita-locanāḥ,** avanata-mukhatvād **vrīḍitānanāś** ca | ādāv āsanaṁ vihāya tato lajjāyāṁ satyāṁ tat-sthānāṁ cittaṁ ca vihāyety arthaḥ | **vrataiḥ sākam** iti taiḥ sahitā eva uttasthuḥ, tāni coktāni yājñavalkyena—


    krīḍāṁ śarīra-saṁskāraṁ samājotsava-darśanam |


    hāsyaṁ para-gṛhe yānaṁ tyajet proṣita-bhartṛkā || iti | 

yadyapy āgate patyau teṣāṁ [vratānāṁ] darśanam anucitaṁ, tathāpi sahasā tyaktum aśakyatvāt tat-sahitānām utthānam | tataś ca tad-darśanena tāsu sneha-vṛddhir eva tasyābhūd iti bodhyam ||32||

 **...**

**|| 1.11.33 || **

**tam ātmajair dṛṣṭibhir antar ātmanā**

**duranta-bhāvāḥ parirebhire patim |**

**niruddham apy āsravad ambu netrayor**

**vilajjatīnāṁ bhṛgu-varya vaiklavāt ||**

**śrīdhara-svāmī (bhāvārtha-dīpikā) : **āyāntaṁ **taṁ** patiṁ darśanāt pūrvam **ātmanā** buddhyā **antar** hṛdaye **parirebhire,** tato **dṛṣṭibhiḥ,** tataḥ samīpam āgatam **ātmajaiḥ**[^98] putrair gṛhīta-kaṇṭham āliṅgayantya iva svayam āliṅgitavatya ity arthaḥ | atra hetuḥ—**duranta-bhāvā** gambhīrābhiprāyāḥ | tadā ca tāsāṁ **netrayor niruddham** apy **ambu** bāṣpaṁ **vaiklavād** vaivaśyād **āsravad** īṣat susrāva | ata eva dhairya-hānyā **vilajjatīnām** | he **bhṛgu-varya** ! citraṁ śṛṇv iti ||33||

———————————————————————————————————————

**jīva-gosvāmī (krama-sandarbhaḥ) : tam** iti taiḥ | tatra svayam āliṅgitavatā iveti yojyam | **duranta-bhāvā** udbhaṭa-bhāvā, ata eva **niruddham** **apy āsravat** | atra **ātmaja**-dvārāliṅganena kānta-bhāva ābhāsyate, tad-dvārā tat-sambhogāyogyatvāt | samādhānaṁ ca prīti-sāmānya-paripoṣāyaiva tathācaritam, na tu kānta-bhāva-poṣāya | tat-paripoṣas tu dṛṣṭy-ādi-dvāraiva | tasmān na doṣa iti ||33|| [prīti-sandarbha 187][^99]

**jīva-gosvāmī (locana-rocanī 2.4.126) : tam ātmajair** ity-ādau vilajjā **hetuḥ** | **duranta-bhāvo**’tra sambhogākhyo raso **gopyaḥ |** **gopanas** tv **aśru-nirodhena** pratyāyito dhṛty-ābhāsaḥ | tathāpy aśru-sravo gopana **ātmaja-**dvārā parirambhaṇena sambhoga-rasāvarakaḥ paty-ucita-maitrī-mātrātmakaḥ | tatra pāṭha-vyutkrameṇārtha-kramaś cāyaṁ—prathamaṁ **dṛṣṭibhiḥ**, tato’**ntar-ātmanā**, tata **ātmajaiḥ parirebhire** iti ||33|| 

———————————————————————————————————————

**viśvanātha-cakravartī (sārārtha-darśiṇī) : **lajjayā kṛta-vighnānām api tāsāṁ tat-parirambhe prakāram āha—**tam** iti | **ātmajair** manobhavais tad-darśanoddīpitaiḥ kāmair hetubhir ity arthaḥ | makaradhvaja ātma-bhūr ity amaraḥ | **dṛṣṭibhiḥ parirebhire** iti prathamaṁ cakṣuṣaḥ sambhoga uktaḥ | tato dṛṣṭibhir eva netra-randhrair eva **antaḥ** praveśya **ātmanā** antar dehenāpi yato **duranta-bhāvā** durjñeyābhiprāyāḥ | ata eva vakṣyate cāyam eva prakāro bhāvavatīnām | 


    taṁ kācin netra-randhreṇa hṛdi kṛtvā nimīlya ca | 


    pulakāṅgy upaguhyāste yogīvānanda-samplutā || [bhā.pu. 10.32.8] iti |

tad api sūkṣma-dhiyā preyasā svābhiprāya-jñātam ālakṣya **vilajjamānānāṁ** tāsāṁ **netrayor ambu niruddham** **api vaiklavāt** vaivaśyāt **ā** īṣat **asravat** susrāva | he **bhṛgu-varya** ! ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tyaktāśayatvān mūrchitās tato labdhāśayāḥ patiṁ parirebhire ity āha—tam iti | **ātmajair** manobhavaiḥ **patir** darśanoddīpitaiḥ kāmair hetubhir ity arthaḥ | makaradhvaja ātma-bhūr ity** **amaraḥ** | **tato **dṛṣṭibhis** tato’**ntarātmanā** manasā ceti cākṣuṣo mānasaś ca sambhogaḥ | **duranta-bhāvā** durbodhābhiprāyāḥ, tam abhiprāyaṁ patyā lakṣitaṁ vijñāya **lajjamānānāṁ** tāsāṁ **netrayor ambu niruddham api** **vaiklavād** vaivaśyād **āsravat** īṣat susrāva, he **bhrgu-varya** ! ||33||

 **...**

**|| 1.11.34 || **

**yadyapy asau pārśva-gato raho-gatas**

**tathāpi tasyāṅghri-yugaṁ navaṁ navam |**

**pade pade kā virameta tat-padāc**

**calāpi yac chrīr na jahāti karhicit ||**

**śrīdhara-svāmī (bhāvārtha-dīpikā) : pārśva-gataḥ** samīpa-sthaḥ, tatrāpi **raho-gata** ekānte pravartate sma | **pade pade **pratikṣaṇaṁ navaṁ navam eva | atra kaimutya-nyāyaḥ | **kā virameta **? iti | **calā** cañcala-svabhāvāpi ||34||

———————————————————————————————————————

**jīva-gosvāmī (krama-sandarbhaḥ) : **cira-virahānantaram etādṛśānurāgodaya-yogyatāyāṁ tāsām evāvasthāntaraṁ kaimutyena dṛṣṭāntayati—**yadi** iti | **asau** śrī-kṛṣṇaḥ | tāsāṁ śrī-paṭṭa-mahiṣīṇām | **navaṁ navam** iti[^100], tac ca tāsāṁ svābhāvikānurāgavatīnāṁ nāścaryam | yataḥ **kā** vā anyāpi **tat-padād virameta**, tat-padāsvādena tṛptā bhavet ? tatra kaimutyenodāharaṇaṁ **calāpi** iti | jagati cañcala-svabhāvatvena dṛṣṭyāpi[^101] |_|_34|| [prīti-sandarbhaḥ 90]

———————————————————————————————————————

**viśvanātha-cakravartī (sārārtha-darśiṇī) : pade pade** kṣaṇe kṣaṇe tāsāṁ **nava-navam** eva bhavati | tatra kaimutyaṁ **kā virameta **iti | **calā** cañcala-svabhāvā **śrīḥ** sampatti-rūpeti nitya-nūtanatvaṁ tasyoktam ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu bahu-kṛtvo'nubhūte nedṛśī tṛṣṇeti cet nitya-nūtanatvāt sety āha—**yadyapi** iti | **pade pade** kṣaṇe kṣaṇe, **tasyāṅghri-yugaṁ** tāsāṁ **navaṁ navaṁ** bhavati | atra kaimutyaṁ—**kā virameta** iti | **śrīḥ** sampad-rupā ||34||

 **...**

**|| 1.11.35 || **

**evaṁ nṛpāṇāṁ kṣiti-bhāra-janmanām**

**akṣauhiṇībhiḥ parivṛtta-tejasām |**

**vidhāya vairaṁ śvasano yathānalaṁ**

**mitho vadhenoparato nirāyudhaḥ ||**

**śrīdhara-svāmī (bhāvārtha-dīpikā) : **uktaṁ śrī-kṛṣṇa-caritaṁ saṅkṣipyāha—evam iti dvābhyām | **kṣiter bhārāyajanma** yeṣām  | **akṣauhiṇībhiḥ** kṛtvā **parivṛtaṁ** sarvataḥ prasṛtaṁ **tejaḥ** prabhāvo yeṣām  | **śvasano** vāyur veṇūnām anyonya-saṅgharṣeṇ**ānalaṁ vidhāyamitho** dāhena **yatho**paśāmyati, tadvat ||35||

———————————————————————————————————————

**jīva-gosvāmī (krama-sandarbhaḥ) : **atha tathāgatasya tasya tādṛśa-gārhasthya-līlā-sukhotkarṣa-darśanārthaṁ niścintatā-pūrvakaṁ tābhī ramaṇam evāha—evam iti dvābhyām ||35||

———————————————————————————————————————

**viśvanātha-cakravartī (sārārtha-darśiṇī) : **tābhiḥ saha ramaṇaṁ niṣpratyūhaṁ vaktuṁ tasya kāryāntara-vyagratvābhāvam āha—evam iti | **akṣauhiṇībhiḥ** saha parivṛttaṁ vistīrṇaṁ tejo yeṣāṁ **śvasano** vāyur veṇūnām anyonya-saṅgharṣeṇa **analaṁvidhāyamitho** dāhena yathopaśāmyati tadvat ||35||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tābhiḥ sārddhvaṁ nirvighnatayā ramaṇaṁ vaktuṁ tasya kāryāntarābhāvam āha—evam iti akṣauhiṇībhiḥ karaṇaiḥ parivṛtaṁ sarvatra prasṛtaṁ tejo yeṣāṁ teṣāṁ nṛpānāṁ vairaṁ vidhāya mitho vadhena prahāreṇa tān hatvā nirāyudhaḥ sann uparataḥ | śvasano vāyur yathā veṇūnāṁ paraspara-saṅgharṣeṇānalamutpādya tena tān sandahya upaśāmyati tadvat ||35||

 **...**

|| 1.11.36 || 

**sa eṣa nara-loke’sminn avatīrṇaḥ sva-māyayā |**

**reme strī-ratna-kūṭastho bhagavān prākṛto yathā ||**

**śrīdhara-svāmī (bhāvārtha-dīpikā) : strī-ratna-kūṭa-stha** uttama-strī-kadamba-sthaḥ ||36||

———————————————————————————————————————

**jīva-gosvāmī (krama-sandarbhaḥ) : **ya evam uparataḥ, sa eva rema iti yojyam | **sveṣu** nija-janeṣu yā **māyā** kṛpā tat-sukha-cikīrṣā-maya-premā, tayā **loke’vatīrṇa** iti tasyā eva sarvāvatāra-prayojana-nimittatvāt **strī-ratna-kūṭastho**’pi tādṛśa-ramaṇa-vaśa[^102]-kāri-prema-viśeṣa-rūpayā tayaiva **reme**, na tu prasiddha-kāmenety arthaḥ | atra ratna-padena tāsām api tad-yogyatvaṁ bodhayitvā tādṛśa-prema-viśeṣa-mayatvaṁ bodhitam | evaṁ bhāva-vailakṣaṇye’pi kriyayā sāmyam ity āha—**prākṛto yathā** iti | atra śrī-bhagavato’py aprākṛtatvaṁ darśayitvā tadvat kāma-viṣayatvaṁ nirākṛtam ||36|| [prīti-sandarbha 135]

———————————————————————————————————————

**viśvanātha-cakravartī (sārārtha-darśiṇī) : sva-māyayā** yoga-māyayaiva **strī-ratna**-samūhe prakāśa-bāhulyena pratyekam eva **tiṣṭhati** iti saḥ | **prākṛto yathā** ity anena tasya tathā ramaṇa-kāraṇasya kāmasya ramaṇasya cāprākṛtatvān nirguṇatvam uktam ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : sva-māyayā** svātma-bhūtayā parākhya-śaktyā **strī-ratnānāṁ kūṭe** samūhe yugapad **avasthito reme** | **prākṛto yathā** ity anena tad-rater aprākṛtatvaṁ, tasya tad-āsaktatvam | ratnety anena tāsāṁ ca parāvatāra-ramātvaṁ sūcitam ||36||

 **...**

|| 1.11.37 || 

**uddāma-bhāva-piśunāmala-valgu-hāsa-**

**vrīḍāvaloka-nihato madano’pi yāsām |**

**sammuhya cāpam ajahāt pramadottamās tā**

**yasyendriyaṁ vimathituṁ kuhakair na śekuḥ ||**

**śrīdhara-svāmī (bhāvārtha-dīpikā) : **nanu evaṁ strī-saṅgādibhiḥ saṁsāra-pratīteḥ kathaṁ bhagavān avatīrṇaḥ ity ucyate ? tatrāha—uddāmeti dvābhyām | yāsām **uddāmo** gambhīro yo **bhāvo**’bhiprāyaḥ, tasya **piśunaḥ** sūcako’**malo valguḥ **sundaro **hāso** **vrīḍāvalokaś** ca, tābhyāṁ **nihataḥ** **amadanaḥ** śrī-mahādevo’pi **saṁmuhya** lajjayā **cāpaṁ** pinākam **ajahāt** | evaṁ-prabhāvā yāh striya ity etāvad vivakṣitam | 

yad vā, bhagavato mohinī-rūpeṇa maheśo’pi mohitaḥ, evam etāś ca tādṛg-vilāsā eveti tathoktam | tāḥ **kuhakaiḥ** kapaṭair vibhramair **yasyendriyaṁ** mano **vimathituṁ** kṣobhayituṁ **na śekur** na śaktāḥ | 

athavā, **nihatas** tāḍito **madano’pi** jagad-vijayī **samṁuhya** tat-tat-kartavyatā-mūḍhaḥ saṁś **cāpaṁ** dhanur lajjayā **ajahāj** jahau | tāś ca pramadottamāḥ kāma-vijayinyo’pīty ādi pūrvavat ||37||

———————————————————————————————————————

**jīva-gosvāmī (krama-sandarbhaḥ) : **punar api tad eva sthāpayati[^103]—uddāmeti | **madanaś** ca prākṛtaḥ kāmaḥ | **udbhaṭa-bhāva**-sūcaka-nirmala-manoharābhyāṁ **hāsa-vrīḍāvalokanābhyāṁ** **nihatas** tan-mahima-darśanena svayam evoktārthīkṛta-svāstrādi-balo’bhūt | ata eva **saṁmuhya cāpam ajahāt** | 


    bhrū-pallavaṁ dhanur apāṅga-taraṅgitāni 


    bāṇā guṇāḥ śravaṇa-pālir iti smareṇa | 


    tasyām anaṅga-jaya-jaṅgama-devatāyām


        astrāṇi nirjita-jaganti kim arpitāṇi || [gīta-govinda 3.13][^104] ity-ādivat | 

tatra nijāstra-prayogaṁ na kuruta evety arthaḥ | tathābhūtā api **pramadottamāḥ** pramadena prakṛṣṭa-premānanda-viśeṣeṇa paramotkṛṣṭās tāḥ sva-vṛnda eva yāḥ svato’py utkṛṣṭa-premavatyas tāsāṁ sāmyecchayā **kuhakais** tādṛśa-premābhāvena kapaṭāṁśa-prayuktaiḥ sadbhiḥ kaṭākṣādibhir **yasyendriyaṁ vimathituṁ** tadvad viśeṣeṇa **mathituṁ** **na śekuḥ**, kintu sva-premānurūpam eva śekur iti | tasmāt prema-mātrotthāyi-vikāratvāt[^105] tasya kāmuka-vailakṣaṇyam iti bhāvaḥ ||37|| [prīti-sandarbha 136]	

———————————————————————————————————————

**viśvanātha-cakravartī (sārārtha-darśiṇī) : **nanv indriyair viṣayān bhuñjānasya tasya katham aprākṛtatvam ? tatrāha—yāsām **uddāmaḥ** gambhīro yo **bhāvaḥ** premā, tasya **piśunaḥ** sūcako’**malo valguḥ** sundaro **hāso** **vrīḍā**-sahito’**valokaś** ca, tābhyāṁ kṛṣṇa-viṣayakābhyāṁ svarūpa-bhūta-kandarpa-pīḍotthābhyāṁ **nihataḥ** | aho etā mac-charāghātaṁ vinaiva sa-spṛhaṁ kāntam ālokayanta iti vicārayann eva tad-atimādhuryāvalokottha-vismaya-vivaśī-kṛtaḥ san **madanaḥ** prākṛta-kandarpas tan-mohanārtham āgato’pi svayaṁ **saṁmuhya cāpam ajahāt** | tāsāṁ bhrū-cāpākṛṣṭānāṁ vrīḍāvaloka-śarāṇām agre kiṁ me cāpena sa-śareṇeti taṁ tatyāja | 

**tāḥ** **pramadottamā** api **yasyendriyaṁ mathituṁ** sva-vaśīkartuṁ **kuhakaiḥ** kapaṭa-prayuktair **valgu-hāsādibhir na śekuḥ**, kintu prema-prayuktaiḥ śekur iti tāsāṁ samañjasa-ratimattvāt prema-mayā kāma-mayā api kaṭākṣādayaḥ sambhavanti | tatrādyāḥ bhāva-piśuna-śabdenocyate, dvitīyāḥ kuhaka-śabdena | tatrādyair vaśīkṛtendriyatve’pi bhagavato’prākṛtatva-lakṣaṇaṁ nairguṇyam eva tasya prema-vaśyatvāt, premṇaś ca cic-chakti-vilāsa-viśeṣatvāt tan-mayānāṁ kaṭākṣādīnāṁ ca tad-utthitasya kāmasya ca tvat-kāraṇakasya ramaṇasya ca cin-mayatvād viṣaya-bhoga-śabdena vaktum aśakyatvān māyikānām eva śabda-sparśādīnāṁ viṣaya-śabdenābhidhānād iti | dvitīyaiḥ prema-rahitair vaśīkārāsambhavāt yasyendriyaṁ vimathituṁ kuhakair na śekur ity uktaṁ sarvathaiva tad-indriya-vimathanābhāve vyākhyāte, reme strī-ratna-kūṭa-stho bhagavān prākṛto yathā [bhā.pu. 1.11.36] ity anena vyañjitā ramaṇāsaktiś ca nopapadyate | 

kiṁ ca, atra kādācitkais tadīya-kāma-maya-kaṭākṣādibhir vaśīkārābhāve’pi teṣāṁ prākṛtatvaṁ na vācyam | paṭṭa-mahiṣīṇāṁ sarvāsāṁ cic-chaktitvāt tadīyeṣu kaṭākṣādiṣu prākṛtatva-praveśāśakteḥ | na ca svarūpa-bhūtatve’pi cic-chakti-sāmānyasyaiva vaśo bhagavān, kintu cic-chakti-viśeṣasya premṇa eveti siddhāntād iti sarvam anavadyam ||37||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **idam eva sphuṭīr kartum āha—uddāmeti | **udbhaṭa-bhāva**-sūcakābhyāṁ nirmala-manoharābhyāṁ yāsāṁ **hāsa-vrīḍāvalokābhyāṁ nihatas** tan-mahima-vīkṣaṇena svayam eva vyarthīkṛtāstra-balo madano'bhūt, ata eva **saṁmuhya cāpam ajahāt**, tathā-bhūtā api **pramadottamāḥ** pramadena preyasī-jātīyena premṇotkṛṣṭās **tāḥ kuhakaiḥ** svotkṛṣṭa-tat-preyasī-tulyecchayā tādṛśa-prema-bhāvena kapaṭāṁśa-prayuktaiḥ sadbhiḥ kaṭākṣādibhir **yasya** kṛṣṇasya **indriyaṁ vimathituṁ** tad-vad-viśeṣeṇa mathituṁ **na śekuḥ**, sva-premānurūpaṁ tu śekur eva, yāsāṁ gṛhāt prākṛto yathā [bhā.pu. 1.11.35] iti tad-ramaṇāveśokteḥ ||37||

 **...**

|| 1.11.38 || 

**tam ayaṁ manyate loko hy asaṅgam api saṅginam |**

**ātmaupamyena manujaṁ vyāpṛṇvānaṁ yato’budhaḥ ||**

**śrīdhara-svāmī (bhāvārtha-dīpikā) : taṁ** śrī-kṛṣṇam **ayaṁ** prākṛto **loka** **ātmaupamyena** sva-sādṛśyena **saṅginaṁ** **manujaṁ manyate** | atra hetuḥ—**vyāpṛṇvānaṁ** vyāpriyamāṇam | **yato**’yam **abudho**’tattva-jñaḥ ||38||

———————————————————————————————————————

**jīva-gosvāmī (krama-sandarbhaḥ) : **tasmād etat tattvam avijñāyaiva—tam ayam iti | **ayaṁ** sādhāraṇo **loko**’**saktam** api prākṛta-guṇeṣv **anāsaktam** api | yata **ātmaupamyena manujaṁ vyāpṛṇvānaṁ** kāmādi-vyāpāra-yuktaṁ ca **manyate** | yathātmanaḥ prākṛta-manuṣyatvādi, tathaiva **manyata** ity arthaḥ | ata eva **abudhaḥ** evāsau **loka** iti _|_||37|| [prīti-sandarbha 137]

———————————————————————————————————————

**viśvanātha-cakravartī (sārārtha-darśiṇī) : **evaṁ vastuto viṣaya-saṅga-rahitam api tam anabhijño bahir-darśī loko viṣaya-saṅginam eva manyata ity āha—**tam ayam** iti | **ātmaupamyena** sva-sādṛśyena | tatra hetuḥ— **vyāpṛṇvāṇaṁ** vyāpriyamāṇaṁ satyabhāmāyām āsakter eva pārijātārtha-bahu-vyāpāra-darśanād ity arthaḥ | ato’**budhaḥ** sad-asad-vivecana-śūnyaḥ nīlamaṇiṁ kācam iva premāṇam eva viṣayāsaktiṁ niścinotīty arthaḥ ||38||

———————————————————————————————————————

**baladeva-vidyabhūṣaṇaḥ (vaiṣṇavānandinī) : taṁ** viśuddha-prema-saṅginaṁ kuhakāṁśāsaṅgaṁ kṛṣṇamayaṁ tat-svarūpa-guṇānabhijñaḥ sādhāraṇo **lokaḥ** **saṅginaṁ** viṣayiṇaṁ **manyate**, **ātmaupamyena** sva-taulyena **manujaṁ** ca | tatra hetuḥ—**vyāpṛṇvānaṁ** bhāmārtha-pārijātārtha-bahu-vyāpāra-śālitvād ity arthaḥ | ato'**budhaḥ** vastu-svarupānabhijñaḥ viśuddhasya premṇo viṣayāveśatvena grahaṇāt mahendra-maṇer iva kācatveneti bhāvaḥ ||38||

 **...**

**|| 1.11.39 || **

**etad īśanam īśasya prakṛti-stho’pi tad-guṇaiḥ |**

**na yujyate sadātma-sthair yathā buddhis tad-āśrayā ||**

**śrīdhara-svāmī (bhāvārtha-dīpikā) : **kutaḥ ? ity apekṣāyām aiśvarya-lakṣaṇam āha—etad iti | **īśasya īśanam** aiśvaryaṁ nāma **etad **eva | kiṁ tat ? **prakṛti-stho**’pi tasyā **guṇaiḥ** sukha-duḥkhādibhiḥ **sadā** **na yujyata** iti yat | yathā **ātma-sthair** ānandādibhir **ātmāśrayā** api **buddhir** na yujyate, tadvat | vaidharmye dṛṣṭānto vā—**ātma-sthaiḥ** sattā-prakāśādibhir **yathā buddhir yujyata** ity evaṁ vā | asad ātmā dehaḥ, tatra-sthair guṇaiḥ, **tad-āśrayā abuddhiḥ**, tad-upādhir jīvo yathā yujyate | evaṁ prakṛti-stho’pi tad-guṇair na yujyata iti yad etad īśanam īśasyeti ||39||

———————————————————————————————————————

**jīva-gosvāmī (krama-sandarbhaḥ) : **prākṛta-guṇeṣv asaktatve hetuḥ—**etad** iti | avatārādau prakṛti-guṇa-maye prapañce tiṣṭhann api **sadā** eva **tad-guṇair na yujyata** iti yad, **etad īśasya īśanam** aiśvaryam | tatra vyatireke dṛṣṭāntaḥ—yatheti | **tad-āśrayā** prakṛtyāśrayā **buddhir** jīva-jñānaṁ yathā **yujyate**, tathā **na** iti | anvaye vā **tad-āśrayā** śrī-bhagavad-āśrayā parama-bhāgavatānāṁ buddhir yathā prakṛti-sthā kathañcit tatra patitāpi na yujyate, tadvat | evam evoktaṁ śrīmad-uddhavena tṛtīye—


    bhagavān api viśvātmā loka-veda-pathānugaḥ |


    kāmān siṣeve dvārvatyām asaktaḥ sāṅkhyam āsthitaḥ || [bhā.pu. 3.3.19] iti 

||39|| [prīti-sandarbha 138]

———————————————————————————————————————

**viśvanātha-cakravartī (sārārtha-darśiṇī) : **nanu bhavatu nāma tāsāṁ cic-chaktitvāt tad-ramaṇāder nirguṇatvam | tad api prākṛta-prapañca-madhye prākṛte eva yadu-vaṁśe avatīrṇasya prākṛtānām eva jarāsandhādīnām asurāṇāṁ rūpa-śabdādīn viṣayān sva-cakṣuḥ-śrotrādīndriyair ādadānasya guṇa-saṅgaḥ khalu durvāra eva ity ata āha—etad iti | **īśasya īśanam** aiśvaryaṁ nāmaitad iti yat **prakṛtau sthito’pi** tasyā **guṇaiḥ na yujyate** | guṇaiḥ kīdṛśaiḥ ? **ātmasthaiḥ** | 

ayam arthaḥ—svayaṁ guṇeṣu tiṣṭhati, guṇā api tasmiṁs tiṣṭhanti | tad api tasya guṇair asamparka iti vastuto bhagavata eva sarva-prapañcasyādhiṣṭhānatve cādhiṣṭhātṛtve cāpi nirguṇatvam evoktam | sākṣī cetā kevalo nirguṇaś ca [śve.u. 6.11] iti, sattvādayo na santīśe yatra ca prākṛtā guṇāḥ [vi.pu. 1.9.44], harir hi nirguṇaḥ sākṣāt puruṣaḥ prakṛteḥ paraḥ [bhā.pu. 10.88.5] ity-ādi-śruti-smṛtibhiḥ | **yathā tad-āśrayaḥ** sa evāśrayo viṣayo yasyāḥ, sā tat-smaraṇavatī parama-bhāgavatānāṁ **buddhiḥ** **prakṛti-sthāpi** santuṣṭi-stuti-nindādiṣu tṛpti-kṣut-pipāsā-pīḍādiṣu jāgara-svapna-suṣuptiṣu sattvādi-guṇeṣu sthitāpi teṣv audāsīnyāt **na tair yujyate** iti | tathaiva prākṛtān viṣayān ādadānasyāpi tasya teṣv āsakti-śūnyatvāt na tair yogaḥ ||39||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu kuhakāṁśāsaṅgitvaṁ na sambhavet, prākṛte'smin loke sthitasya tat-saṅgāpatter iti cet, tatrāha—**etad** iti | **prakṛti**-vikāre jagaty antaryāmitvena **sthito'pi** **tad-guṇair na yujyate** iti yataḥ, ata eva **īśasyeśanam** aiśvaryam | kīdṛśaiḥ ? ity āha—**asad-ātma-sthair** vimukha-jīvādhikāribhir ity arthaḥ | tatra dṛṣṭāntaṁ kaimūtyāpādakam āha—**tad-āśrayā** bhagavad-viṣayā yathā bhāgavatānāṁ **buddhir** iti ||39||

 **...**

**|| 1.11.40 || **

**taṁ menire’balā mūḍhāḥ straiṇaṁ cānuvrataṁ rahaḥ |**

**apramāṇa-vido bhartur īśvaraṁ matayo yathā ||**

**śrīdhara-svāmī (bhāvārtha-dīpikā) : **tat-patnyo’pi tasya tattvaṁ na jānantīty āha—**taṁ** **straiṇam** ātma-vaśyaṁ **raha** ekānto’**nuvratam **anusṛtaṁ ca** menire** | **bhartur** **apramāṇa-vidaḥ **pramāṇam iyattāṁ mahimānam ajānantya ity arthaḥ | **īśvaraṁ** kṣetrajñaṁ **matayo**’haṁ-vṛttayo yathā svādhīnaṁ sva-dharma-yoginaṁ **manyante,** tadvat | yad vā, yathā yathā tāsāṁ **matayaḥ** kalpanāḥ, tathā tathā **tam īśvaraṁ** straiṇādi-rūpaṁ **menira** ity arthaḥ ||40||

———————————————————————————————————————

**jīva-gosvāmī (krama-sandarbhaḥ) : **nanu tādṛśam aiśvaryaṁ tasya tāḥ kiṁ jānanti ? yadi jānanti, tadā raho-līlāyāṁ truṭyaty eva tādṛśa-premety āśaṅkyāha—tam iti | **īśvaram** api **taṁ** **raha** ekānta-līlāyāṁ **mauḍhyāt** tādṛśa-prema-mohād **bhartur** **apramāṇa-vidas** tādṛśaiśvarya-jñāna-rahitāḥ **straiṇam** ātma-vaśyam **anuvratam** anusṛtaṁ ca **menire** | tac ca nāyuktam ity āha—**yathā** tāsāṁ **matayaḥ** prema-vāsanāḥ, tathaiva sa iti | ye yathā māṁ [gītā 4.11] ity-ādeḥ, svecchāmayasya [bhā.pu. 10.14.2] ity-ādeś ca prāmāṇyād iti bhāvaḥ ||40|| [prīti-sandarbha 139]

———————————————————————————————————————

**viśvanātha-cakravartī (sārārtha-darśiṇī) : **nanu tarhi yāsu tasya sadaivāsaktiḥ, tāḥ paṭṭa-mahiṣya evābhijñāḥ, tasya tattvaṁ sāmastyena jānanti ? maivam | rasa-puṣṭi-siddhy-arthaṁ tāsāṁ svarūpa-bhūtānām api yoga-māyayā bhagavataiva sva-sampūrṇa-jñānāvaraṇāt tā api taṁ na jānantīty āha—**tam** iti | **taṁ** sva-bhartāraṁ **raho’nuvrataṁ** sva-prema-vaśyam api **straiṇaṁ** strī-mātra-bhāva-vaśyaṁ **menire** | yato **mūḍhā** bhagavataivādi-rasa-puṣṭy-arthaṁ mūḍhīkṛtāḥ | ataḥ samudre viharanto’pi yathā samudrasyeyattāṁ na jānanti, tathā bhartuḥ pramāṇaṁ na vidanti | **matayaḥ** śāstra-kṛtāṁ buddhi-vṛttayaḥ īśvara-nirūpaṇe pravṛttāḥ jagad-upādānatvam īśvaratvaṁ jagan-niyantṛtvaṁ tathā jagan-nimittatvam īśvaratvam iti mata-vaividhyaṭ kiñcit kiñcij jānantyo’pi vastuto mūḍhā eveti | yāś ca samparyacaran premṇā [bhā.pu. 10.90.27][^106] ity-ādy-uktes tāsāṁ premavattvād bhagavataś ca prema-vaśyatvāt tāsāṁ prākṛtatvaṁ na vyākhyeyam ||40||

iti sārārtha-darśinyāṁ harṣiṇyāṁ bhakta-cetasām |

ekādaśo’pi prathame saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tam ayaṁ manyate lokaḥ [37] iti sādhāraṇānāṁ puṁsāṁ tatra yathā bhāvas tathā sādhāraṇīnāṁ strīṇām āha—taṁ menire iti | **mūḍhās** tat-svarūpa-jñāna-hīnāḥ **abalās** **taṁ straiṇaṁ** strī-vaśyam ato **raho** vijane'**nuvratam** anugataṁ **menire** | **bhartur** jagat-svāminas tasya **apramāṇa-vidaḥ** tad-aiśvaryeyattāṁ na jānantīti | yathā samudre sthitā mīnās tasyeyattāṁ, yathā vaiśeṣikādīnāṁ matayo'parimita-guṇam īśvaraṁ parimita-guṇaṁ manyante, tadvat ||40||

iti śrī-vaiṣṇavānandinyāṁ  prathama-skandha-ṭippanyām ekādaśamo'dhyāyaḥ ||11||

**...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ prathama-skandhe

śrī-kṛṣṇa-dvārakā-gamanaṁ nāma

ekādaśo’dhyāyaḥ |

||1.11||



**...**

 

(1.12)


## dvādaśo’dhyāyaḥ


### parīkṣito janmotsavaḥ | 

|| 1.12.1 ||

**śaunaka uvāca—**

**aśvatthāmnopasṛṣṭena brahma-śīrṣṇoru-tejasā |**

**uttarāyā hato garbha īśenājīvitaḥ punaḥ ||**

**śrīdhara-svāmī (bhāvārtha-dīpikā) :**

puroktaṁ yat-prasaṅgāya drauṇi-daṇḍādi vistarāt |

dvādaśe tu tad evātha parīkṣij-janma varṇyate ||


    parīkṣito’tha rājarṣer janma-karma-vilāyanam | 


    saṁsthāṁ ca pāṇḍu-putrāṇāṁ vakṣye kṛṣṇa-kathodayam || [1.7.12 ]

iti pratijñāya pāṇḍāvānāṁ rājya-sthitir upodghāta-rūpā sa-prasaṅgaṁ saptamādhyāyam ārabhya nirūpitā | idānīm aupodghātikam uktānuvāda-pūrvakaṁ pṛcchati—aśvatthāmneti | **upasṛṣṭena** visṛṣṭena | tasya janmādi brūhīty uttareṇānvayaḥ ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

kṛtvā janmotsavaṁ rājā pautrasya śrī-parīkṣitaḥ |

dvādaśe bhāvi tad-vṛttaṁ viprair uktam upāśṛṇot ||

naiva śruta-caro bhakto rājā vā tāvad īdṛśaḥ |

kṛṣṇaṁ dadarśa yo garbhe yaś ca kālam adaṇḍayat ||

parīkṣito janma vakṣye [1.7.12 ] iti pratijñāya drauṇy-astra-kṣepa-garbha-rakṣā-kuntī-stava-bhīṣma-niryāṇa-bhagavad-yātrā-dvārakā-praveśa-paṭṭamahiṣī-ramaṇādi-kathā-mādhuryeṣu tat-prasaṅgotthiteṣu majjantaṁ sūtaṁ tad eva parīkṣij-janma śuśrūṣuḥ śaunakaḥ punar viśeṣataḥ pṛcchati—aśvatthāmneti | upasṛṣṭena nikṣiptena ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

dvādaśe nṛpatir janmotsavaṁ kṛtvā parīkṣitaḥ | \
bhāvi tac-caritaṁ viprair uktaṁ śrutvā jaharṣa ha || \


parīkṣito janma vakṣye [bhā.pu. 1.7.12] iti pratijñāya tat-prasaṅgokhiteṣu drauṇyas travikṣepa-garbha-saṁrakṣaṇa-kuntī-stotra-bhīṣma-niryāṇotsava-bhagavadyātrā-dvārvatī-praveśa-paṭṭamahiṣī-ramaṇeṣu nimagna-cittaṁ sūtaṁ tad eva parīkṣij-janma viśeṣataḥ śrotuṁ śaunakaḥ pṛcchati—upasṛṣṭena kṣiptena ||1||

 **...**

|| 1.12.2 ||

**tasya janma mahā-buddheḥ karmāṇi ca mahātmanaḥ |**

**nidhanaṁ ca yathaivāsīt sa pretya gatavān yathā ||**

**śrīdhara-svāmī (bhāvārtha-dīpikā) : sa** parīkṣit | **pretya** dehaṁ tyaktvā ||2||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : pretya** dehaṁ vihāya ||2||

 **...**

	

|| 1.12.3 ||

**tad idaṁ śrotum icchāmo gadituṁ yadi manyase |**

**brūhi naḥ śraddadhānānāṁ yasya jñānam adāc chukaḥ ||**

**śrīdhara-svāmī (bhāvārtha-dīpikā) : **prārthaye na tv ājñāpayāmīty āha | "**gadituṁ yadi manyase,** tarhi **brūhi"** iti | **yasya jñānam adāc chuka** iti śravaṇecchāyāṁ kāraṇam ||3||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : yadi manyase** iti kṛpayā kathayety arthaḥ ||3||

 **...**

|| 1.12.4 ||

**sūta uvāca—**

**apīpalad dharma-rājaḥ pitṛvad rañjayan prajāḥ |**

**niḥspṛhaḥ sarva-kāmebhyaḥ kṛṣṇa-pādānusevayā ||**

**śrīdhara-svāmī (bhāvārtha-dīpikā) : **nispṛhasyāpi rājñaḥ śrī-kṛṣṇānugrahāt tādṛk pautraḥ samajanīti vaktuṁ tasya śrī-kṛṣṇe bhakty-udrekam āha—apīpalad iti tribhiḥ | pitṛvad **apīpalat** pālayām āsa ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tādṛśa-pautra-prāptau rājñaḥ kṛṣṇānurāga eva kāraṇam ity abhyūhayaṁs tam evāha tribhiḥ | **apīpalat** pālayāmāsa ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **apīpalat pālayāmāsa ||4-5||

 **...**

|| 1.12.5-6 ||

**sampadaḥ kratavo lokā mahiṣī bhrātaro mahī |**

**jambūdvīpādhipatyaṁ ca yaśaś ca tri-divaṁ gatam ||**

**kiṁ te kāmāḥ sura-spārhā mukunda-manaso dvijāḥ |**

**adhijahrur mudaṁ rājñaḥ kṣudhitasya yathetare ||**

**śrīdhara-svāmī (bhāvārtha-dīpikā) : **kratavas tad-upārjitā lokāś ca ||5|| **sura-spārhāḥ **surāṇāṁ spṛhaṇīyās te **sampad**-ādayaḥ **kāmā** viṣayā **rājñaḥ kiṁ mudaṁ** prītim **adhijahruḥ** kṛtavantaḥ ? na kṛtavanta ity arthaḥ | atra hetuḥ—**mukunde** eva **mano** yasyeti | **kṣudhitasya** annaika-manaso **yathetare** srak-candanādayo na kurvanti, tadvat ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sampad-ādayas tathā **surāṇāṁ** spṛhaiva **spārhaḥ** svārthe’ṇ, sa yeṣu te sūra- spārhāḥ **kāmāḥ** bhogāḥ **rājñaḥ kiṁ mudam adhijahrur** naiva kṛtavanta ity arthaḥ | tatra hetur **mukunda-manasa** iti | **itare** srak-candanādayaḥ ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : surāṇāṁ spārhaḥ** spṛhā teṣu te | spṛhaiva svārthe'ṇi spārhaḥ, kāmā md amubhogāḥ, kiṁ rājño adhijahruḥ janayāmāsur nety arthaḥ, yato **mukunda-manasaḥ** |** itare** srak-candanādayaḥ | mukunda-sevopayoginī tasya rājya-sampat, bhuktavatas tṛpty-upayoginīva srag iti bhāvaḥ ||6||

 **...**

|| 1.12.7 ||

**mātur garbha-gato vīraḥ sa tadā bhṛgu-nandana |**

**dadarśa puruṣaṁ kañcid dahyamāno’stra-tejasā ||**

**śrīdhara-svāmī (bhāvārtha-dīpikā) : **prastutam āha—mātur iti ||7||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **prastutam āha—**mātur garbha-gato’pi vīra** iti svābhāvika-vīratvenaivāstra-tejasas tasmād abibhyad ity arthaḥ | **dadarś**eti tan-mano-nayanābhyāṁ bhagavad-rūpe eva sva-viṣaya-grahaṇārambhaḥ prathamataḥ kṛta iti bhāvaḥ ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **prastutam āha—mātur iti | vīra iti svābhāvikena vīratvena tad-astrād abibhyad iti bhāvaḥ | dadarśa puruṣaṁ kañcid iti garbhastha eva vāmadevavat kṛṣṇa-nikhāta-mano-netro'bhūd iti bhāvaḥ ||7||

 **...**

|| 1.12.8 ||

**aṅguṣṭha-mātram amalaṁ sphurat-puraṭa-maulinam |**

**apīvya-darśanaṁ śyāmaṁ taḍid-vāsasam acyutam ||**

**śrīdhara-svāmī (bhāvārtha-dīpikā) : puraṭaṁ** suvarṇam | **sphuran puraṭa-maulir** yasyāsti tam | vrīhy-ādibhyaś ceti ini-pratyayaḥ | **apīcyam** atisundaraṁ dṛśyata iti **darśaṇaṁ** rūpaṁ yasyatam | **taḍidvad vāsasī **yasyeti **śyāmam** iti ca padābhyāṁ vidyud-yukta-meghopamā sūcitā | **acyutam** avikāram ||8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : aṅguṣṭha-mātram** iti | ātmanaḥ sarvato dikṣu garbhe tāvan-mātrasyaivāvakāśasya sthitatvāt tat-pramāṇam eva bhagavaty upacaritam | vastutas tu tāvaty api deśe’cintya-śaktyā yathāvat pramāṇam eva bhagavantaṁ dadarśa, na tv anyathā | garbhe dṛṣṭam anudhyāyan parīkṣeta nareṣv iha [1.12.30] ity upariṣṭād ukter nara-loke tat-parīkṣaṇānyathānupapatteḥ | ata eva **apīvyam** anyūnātiriktatvād atisundaraṁ dṛśyata iti **darśanaṁ** rūpaṁ yasya tvam | **puraṭa-maulinam** iti vrīhy-āditvād iniḥ | **śyaṁaṁ taḍid-vāsasam** iti padābhyāṁ vidyud-bhūṣita-megho brahmāstra-dāvānala-dahyamāna-parīkṣit-kalabha-trāṇāya sahasaivottarā-kukṣi-nabhasi prādurabhūd iti dyotitam ||8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **aṅguṣṭha-mātram iti—garbhaṁ paritastāvan-mātrasyaivāvakāśāt-tat-parimāṇam upacaritaṁ, vastutas tasyāvicintya-śaktyā yudhiṣṭhirādi-dṛṣṭasyaiva tatra prakāśaḥ, anyathā parīkṣeta nareṣviha [bhā.pu. 1.12.30] iti vakṣyamāṇa-parīkṣaṇānupapatteḥ | na hi nara-loke'ṅguṣṭha-mātraḥ kaścid asti | puraṭamaulinam iti brīhy-āditvādiniḥ, apīcyamati-manojñaṁ darśanaṁ rūpaṁ yasya, api-pūrvādañceḥ kvinnantād-bhavārthe yac-chāndasaḥ | bhave chandasīti sūtrāt, chandas tvam asya śāstrasya veda-bhāgatvād eva | dṛśyate iti darśanaṁ karmaṇi lyuṭ | śyāmaṁ vidyud-vāsasam iti vidyut-sundaro megha iva brahmāstra-dāvāgni-pīḍyamāna-parīkṣit-kalabhatrāṇāyottarodara-nabhasyāvirabhūd iti vyajate ||8||

 **...**

**|| 1.12.9 ||**

**śrīmad-dīrgha-catur bāhuṁ tapta-kāñcana-kuṇḍalam |**

**kṣatajākṣaṁ gadā-pāṇim ātmanaḥ sarvato diśam |**

**paribhramantam ulkābhāṁ bhrāmayantaṁ gadāṁ muhuḥ ||**

**śrīdhara-svāmī (bhāvārtha-dīpikā) : taptaṁ** dāhottīrṇaṁ yat **kañcanaṁ,** tan-maye **kuṇḍale** yasya | **kṣatajākṣaṁ** saṁrambhād atyārakta-netram | "aho mad-bhaktasyāpi garbhe’stra-pīḍā !" iti krodhād iti bhāvaḥ ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : kṣatajākṣaṁ** brahmāstraṁ prati krodhād atyārakta-netram ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kṣata-jākṣam iti brahmāstraṁ prati kopodayādaty aruṇa-netram ity arthaḥ | nīhāraṁ himaṁ gopatir āditya ivāstratejo vidhamantaṁ vināśayantaṁ paryaikṣateti para-ślokasthenānvayaḥ | ko'yaṁ vīrāsanastho niyukto'pi māṁ rakṣatīti vitarkitavānity arthaḥ ||9-10||

 **...**

**|| 1.12.10 ||**

**astra-tejaḥ sva-gadayā nīhāram iva gopatiḥ |**

**vidhamantaṁ sannikarṣe paryaikṣata ka ity asau ||**

**śrīdhara-svāmī (bhāvārtha-dīpikā) : astra-tejovidhamantaṁ** vināśayantam | **nīhāraṁ** himaṁ **gopatiḥ** sūrya iva | [evaṁ-vidhaṁ garbha-gato bālaḥ] **sannikarṣe** samīpe dadarśa | dṛṣṭvā cāsau **ka iti paryaikṣata** vitarkitavān ||10||

———————————————————————————————————————

**jīva-gosvāmī (krama-sandarbhaḥ) : "**nīhāraṁ vidhayan sūrya ivāsau kaḥ ?" iti paryaikṣata ity anvayaḥ, vibhakti-vipariṇāmāt ||10||

———————————————————————————————————————

**viśvanātha-cakravartī (sārārtha-darśiṇī) : nīhāraṁ** himaṁ **gopatiḥ** sūrya **iva** sūryo yathā vidhamati, tathā **astra-tejovidhamantaṁ** vināśayantaṁ **paryaikṣata—"ko’sau** vīrāsanena mām ayukto’pi rakṣati ?" iti vitarkitavān ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : _na vyākhyātam._**

 **...**

**|| 1.12.11 ||**

**vidhūya tad ameyātmā bhagavān dharma-gub vibhuḥ |**

**miṣato daśa-māsasya**[^107]** tatraivāntardadhe hariḥ ||**

**śrīdhara-svāmī (bhāvārtha-dīpikā) : ameyātmā** kathaṁ **tad vidhūtavān** ity avitarkya-rūpaḥ | dharmaṁ gopāyatīti **dharma-gup** | yad vā, dharmaṁ gopāyantīti dharma-gupo rājānas tat-prabhuḥ, teṣām  api pālakatvāt | **daśamāsa**-paricchedyasya tasya **miṣataḥ** paśyato yatra dṛṣṭas **tatraivāntarhito,** na tv anyatra gataḥ | yato **vibhuḥ** sarva-gataḥ ||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **dharmaṁ bhakta-vātsalya-rūpaṁ sva-dharmaṁ gopāyati **dharma-gupdaśamāsyasya** daśamāsa-paricchedyasya tasya **miṣataḥ** paśyataḥ | yatra dṛṣṭaḥ **tatraivāntardadhe,** na tv anyatra gataḥ, yato **vibhuḥ** | harir iti tasya mano’pahṛtya tasminn avadadhāne saty antardadhe | caurasya lakṣaṇam idam eva yad dhanavaty avadadhāne’ntardhatte iti kūṭa-yāmikavat tan-mano hartum eva tatra praviṣṭa āsīd ity utprekṣā ca dyotitā ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : dharma-gup** sva-bhakta-vātsalya-dharma-pālakaḥ, **daśa māsāḥ** paricchedakā yasya, tasya **miṣataḥ** paśyataḥ, **tatraivāntardadhe** na tv anyatra, yato **vibhuḥ**, **haris **tac-cittāpahartā ||11||

 **...**

**|| 1.12.12 ||**

**tataḥ sarva-guṇodarke sānukūla-grahodaye |**

**jajñe vaṁśa-dharaḥ pāṇḍor bhūyaḥ pāṇḍur ivaujasā ||**

**śrīdhara-svāmī (bhāvārtha-dīpikā) : **udarkam uttara-phalam | sarva-guṇānām uttarottarādhikya-sūcake lagne | tatra hetuḥ—**anukūlair** anyair **grahaiḥsahitānāṁ** śubha-grahāṇām **udayo** yasmin ||12||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : sarva-guṇā** eva **udarkaḥ** uttara-kāla-bhavaṁ phalaṁ yatra tasmin | **anukūlair grahaiḥ saha** vartamāne **udaye** lagne ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) :** sarva-guṇānām udarke uttara-kāla-bhavaṁ phalaṁ yatra tasmin | anukulair grahaiḥ sahite udaye lagne ||12||

 **...**

**|| 1.12.13 ||**

**tasya prīta-manā rājā viprair dhaumya-kṛpādibhiḥ |**

**jātakaṁ kārayām āsa vācayitvā ca maṅgalam ||**

**śrīdhara-svāmī (bhāvārtha-dīpikā) : jātakaṁ** jāta-karma | **maṅgalaṁ** puṇyāham ||13||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) :** jātakaṁ jāta-karma ||13||

 **...**

**|| 1.12.14 ||**

**hiraṇyaṁ gāṁ mahīṁ grāmān hasty-aśvān nṛpatir varān |**

**prādāt svannaṁ ca viprebhyaḥ prajā-tīrthe sa tīrthavit ||**

**śrīdhara-svāmī (bhāvārtha-dīpikā) : varān** śreṣṭhān | **svannaṁ** śobhanam annaṁ ca | **tīrthavid** dāna-kāla-jñaḥ |


    yāvan na cchidyate nālaṁ tāvan nāpnoti sūtakam | \
chinne nāle tataḥ paścāt sūtakaṁ tu vidhīyate ||

iti vacanāt tataḥ pūrvaṁ **prādāt,** āmānnaṁ vā | **prajā-tīrthe** putrotpatti-puṇya-kāle,putre jāte vyatīpāte dattaṁ bhavati cākṣayam iti smṛteḥ | 


    devāś ca pitaraś caiva putre jāte dvi-janmanām | 


        āyanti hi nṛpa-śreṣṭha puṇyāham iti cābruvann|| iti ca ||14||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : prajā-tīrthe** putrotpatti-puṇya-kāle, putre jāte vyatīpāte dattaṁ bhavati cākṣayam iti smṛteḥ ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : prajā-tīrthe** putra-janma-puṇya-kāle, putre jāte vyatīpāte datte bhavati cākṣayam iti smaraṇāt | tīrthavit—


        yāvan na chidyate nālaṁ tāvan-nāpnoti sūtakam | 


        chinne nāle tataḥ paścāt sūtakaṁ tu vidhīyate ||

iti-smṛty-ukta-dāna-kālajña ity arthaḥ ||14||

 **...**

**|| 1.12.15-17 ||**

**tam ūcur brāhmaṇās tuṣṭā rājānaṁ praśrayānvitam |**

**eṣa hy asmin prajā-tantau purūṇāṁ pauravarṣabha ||**

**daivenāpratighātena śukle saṁsthām upeyuṣi |**

**rāto vo’nugrahārthāya viṣṇunā prabhaviṣṇunā ||**

**tasmān nāmnā viṣṇu-rāta iti loke bhaviṣyati |**

**na sandeho mahā-bhāga mahā-bhāgavato mahān ||**

**śrīdhara-svāmī (bhāvārtha-dīpikā) :** he pauravarṣabha ! kurūṇāṁ kuru-vaṁśyānāṁ śukle śuddhe’sminprajā-tantau | daivena kathaṁbhūtena ? apratighātena durvāreṇa | saṁsthāṁ nāśam upeyuṣi gate sati vā yuṣmākam anugrahārthāya yasmāt prabhavana-śīlena śrī-viṣṇunā rāto dattaḥ, tasmāl loke viṣṇu-rāta iti nāmnā bhaviṣyati mahābhāgavataś ca | gunaiś ca mahān bhaviṣyati nātra sandeha iti taṁ rājānaṁ brāhmaṇā ūcur iti trayāṇām anvayaḥ ||15-17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : purūṇāṁ** puru-vaṁśyānāṁ **prajā-tantausaṁsthāṁ** nāśam **upeyuṣi** prāpte sati | **śukle** śuddhe **rāto** dattaḥ | bālasya tādṛśa-yogyatāyām aśraddadhānaṁ rājānaṁ praty āha—**na sandeha** iti ||15-17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : purūṇāṁ** puru-vaṁśyānāṁ **prajā-tantau** kule daivena **saṁsthāṁ** vināśam **upeyuṣi** sati vo'nugrahārthāya **viṣṇunaiṣa rāto** datta ity uttareṇa sambandhaḥ ||15||

**śukle** viśuddhe ||16|| \
 \
viṣṇunā dattatvān-**nāmnā viṣṇurāto bhaviṣyati** | atra **sandehas **te mābhūd ity ūcuḥ ||17||

 **...**

**|| 1.12.18 ||**

**śrī-rājovāca—**

**apy eṣa vaṁśyān rājarṣīn puṇya-ślokān mahātmanaḥ |**

**anuvartitā svid yaśasā sādhu-vādena sattamāḥ ||**

**śrīdhara-svāmī (bhāvārtha-dīpikā) : **mahā-bhāgavato bhaviṣyatīty ukte hṛṣṭaḥ pṛcchati | **api svit** kiṁ svit | **sādhu-vādena yaśasā** satkīrtyā ca **anuvartitā** bhaviṣyatīti pūrvasyaivātaḥ param apy anuṣaṅgaḥ ||18||

———————————————————————————————————————

**jīva-gosvāmī (krama-sandarbhaḥ) : apy eṣa vaṁśyān** ity atra “hṛṣṭa” iti ṭīkāyāṁ harṣeṇaiva punaḥ praśno’yam, na tv apūrtyeti bhāvaḥ | vastutas tu tathātve’pi rāja-śreṣṭhatā-jñānārthaṁ punaḥ praśnaḥ ||18||

———————————————————————————————————————

**viśvanātha-cakravartī (sārārtha-darśiṇī) : **mahā-bhāgavato bhaviṣyatīty ukte rājaiva sāntaś camatkāraṁ sa-gāmbhīryaṁ pṛcchati | **api svit** praśne | **anu** lakṣyīkṛtya **vartitā** | teṣāṁ sadṛśo bhaviṣyati na vety arthaḥ ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **mahā-bhāgavato bhaviṣyatīti niśamyātihṛṣṭaḥ pṛcchati—**api** sambhāvanāyāṁ, tān **anu** lakṣīkṛtya **vartitā**, tādṛśo bhaviṣyati na vā ? ity arthaḥ | **svit** praśne ||18||

 **...**

**|| 1.12.19 ||**

**brāhmaṇā ūcuḥ—**

**pārtha prajāvitā sākṣād ikṣvākur iva mānavaḥ |**

**brahmaṇyaḥ satya-sandhaś ca rāmo dāśarathir yathā ||**

**madhvācāryaḥ (bhāgavata-tātparyam) : **rāmo dāśarathir yathā adhika-dṛṣṭāntaḥ | 


        ūrṇanābhyādhiko viṣṇor viṣṇur viṣṇos tathaiva ca |


        viṣṇur jīvasya dṛṣṭānto ūna-sāmyādhika-kramāt || iti brāhme ||19||

———————————————————————————————————————

**śrīdhara-svāmī (bhāvārtha-dīpikā) : **he pārtha, **prajānām avitā** rakṣakaḥ | **mānavo** manoḥ putraḥ | **brāhmaṇyebhyo** hitaḥ | **satya**-pratijñaś ca śrī-**rāmo yathā** ||19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **teṣāṁ sadṛśo yaśaseti kiṁ pṛcchyate ? yair eva ekaikair guṇaiḥ, te sarve yaśasvinaḥ āsan, te sarve eva guṇā asmin bālake’dhunaiva santi, yathāvasaram āvirbhaviṣyanti | tasmād etat-tulyās te na babhūvur iti pratīyatām ity āśayenāhuḥ—pārtheti | **prajānām avitā** rakṣakaḥ | **satya-sandhaḥ** satya-pratijñaḥ ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : pārtha**! he yudhiṣṭhira! **prajānāmavitā** pālakaḥ, **sākṣād** iti senāṁ vinaivety arthaḥ | **mānavo** manu-putraḥ | **satya-sandhaḥ** satya-pratijñaḥ ||19||

 **...**

**|| 1.12.20 ||**

**eṣa dātā śaraṇyaś ca yathā hy auśīnaraḥ śibiḥ |**

**yaśo vitanitā svānāṁ dauṣyantir iva yajvanām ||**

**śrīdhara-svāmī (bhāvārtha-dīpikā) : uśīnara**-deśādhipatiḥ **śibiḥ** | yena sva-māṁsaṁ śyenāya dattvā śaraṇāgataḥ kapoto rakṣitaḥ | **svānāṁ** jñātīnāṁ **yajvanāṁ** ca **yaśo-vistārako dauṣyantir** bharata iva ||20||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : uśīnara**-deśādhipatiḥ **śibiḥ,** yena sva-māṁsaṁ śyenāya dattvā śaraṇāgataḥ kapoto rakṣitaḥ | **duṣyanta**-putro bharataḥ ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **uśīnara-deśādhipatiḥ **auśīnaraḥ śibiḥ** yaḥ sva-māṁsaṁ śyenāya dattvā śaraṇāgataṁ kapotaṁ rakṣitavān | **svānāṁ** jñātīnāṁ **yajvanāṁ** viprāṇāṁ ca **yaśo vitanitā** | **dauṣyantir **bharataḥ ||20||

 **...**

**|| 1.12.21 ||**

**dhanvinām agraṇīr eṣa tulyaś cārjunayor dvayoḥ |**

**hutāśa iva durdharṣaḥ samudra iva dustaraḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) :** arjunayoḥ pārtha-kārtavīryayoḥ ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) :** dvayor arjunayoḥ pārtha-kārtavīryayoḥ ||21||

 **...**

**|| 1.12.22 ||**

**mṛgendra iva vikrānto niṣevyo himavān iva |**

**titikṣur vasudhevāsau sahiṣṇuḥ pitarāv iva ||**

**śrīdhara-svāmī (bhāvārtha-dīpikā) :** himavān iva satāṁ niṣevyo’nanya-gatikatvena | vasudheva titikṣuḥ kṣantā | prītyā mātā-pitarāv iva sahiṣṇuḥ ||22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sarvaṁsahāpi **vasudhā** pareṣāṁ vāk-śara-jvālāṁ nānubhavati | ayaṁ tu tām anubhavann api na pratikariṣyatīti | atra dṛṣṭāntaḥ **pitarāv** iveti ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : mṛgendraḥ** siṁhaḥ | **himavān **iva munīnāṁ **niṣevyaḥ** | mātā ca pitā ca **pitarau** tāviva **sahiṣṇuḥ**, tau yathā putrāparādhaṁ sahete, tadvadyaḥ prajāparādham ity arthaḥ ||22||

 **...**

**|| 1.12.23 ||**

**pitāmaha-samaḥ sāmye prasāde giriśopamaḥ |**

**āśrayaḥ sarva-bhūtānāṁ yathā devo ramāśrayaḥ ||**

**śrīdhara-svāmī (bhāvārtha-dīpikā) : pitāmaho** brahmā tena **samaḥ** | sāmye samatve | **ramāśrayo **hariḥ ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : pitāmaho** yudhiṣṭhiraḥ | **sāmye** sarvatra dveṣābhave | ramāśrayo nārāyaṇaḥ ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : pitāmaho** brahmā yudhiṣṭhiro vā | **sāmye** sarvatra dveṣābhāve | **ramāśrayo** nārāyaṇaḥ ||23||

 **...**

**|| 1.12.24 ||**

**sarva-sad-guṇa-māhātmye eṣa kṛṣṇam anuvrataḥ |**

**rantideva ivodāro yayātir iva dhārmikaḥ ||**

**śrīdhara-svāmī (bhāvārtha-dīpikā) :** sarvaiḥ sad-guṇair māhātmyaṁ yat tasmin | śrī-kṛṣṇa-tulyaḥ ||24||

———————————————————————————————————————

**jīva-gosvāmī (krama-sandarbhaḥ) : **tathāpi sādhāraṇa-jana-camatkārārthaṁ pūrvavad anyad api kiñcid brūma ity āhuḥ—rantīti | kiṁ vā, bahubhir yathā svajñāna-muktatvāt pāṭha-kramo nātra vivakṣitaḥ | **audāryam** atra dātṛtvam, tena kāruṇyaṁ lakṣyate ||24|_|_

———————————————————————————————————————

**viśvanātha-cakravartī (sārārtha-darśiṇī) : **ekasyaivopameyasyāsya sarvair guṇair ekam evopamānīkurvann āha—**sarvaiḥ sadguṇair** yan **māhātmyaṁ,** tasmin **eṣa kṛṣṇam anuvrataḥ** śrī-kṛṣṇa-tulyaḥ ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : sarvaiḥ sad-guṇair **yan-**māhātmyaṁ** mahimā, tasminn **eṣa kṛṣṇam anuvrataḥ, **tan-mahimāṁśena govinda-sama ity arthaḥ ||24||

 **...**

**|| 1.12.25-26 ||**

**dhṛtyā bali-samaḥ kṛṣṇe prahrāda iva sad-grahaḥ |**

**āhartaiṣo’śvamedhānāṁ vṛddhānāṁ paryupāsakaḥ ||**

**rājarṣīṇāṁ janayitā śāstā cotpatha-gāminām |**

**nigrahītā kaler eṣa bhuvo dharmasya kāraṇāt ||**

**śrīdhara-svāmī (bhāvārtha-dīpikā) : dhṛtyā** dhairyeṇa | **sad-grahaḥ** san bhadro rago’bhiniveśo yasya saḥ | **āhartā** kartā ||25|| **rājarṣīṇāṁ** janamejayādīnām ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : sad-grahaḥ** san utkṛṣṭa eva graho yasya saḥ | guṇān uktvā karmāṇy āha—āharteti ||25-26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : san** samīcīno **graho **'bhiniveśo yasya saḥ | ikṣvākv-ādayaḥ prakṛṣṭaikaika-guṇāḥ, parīkṣit tu prakṛṣṭa-sarva-guṇaka iti prakaraṇārtho bodhyaḥ | guṇān uktvā karmāṇy āhuḥ—**āharteti** ||25|| **bhūvo dharmasya** ca kleśārpaṇāt **kāraṇād eṣa** **kaler nigrahītā** bhāvī ||26||

**...**

**|| 1.12.27 ||**

**takṣakād ātmano mṛtyuṁ dvija-putropasarjitāt |**

**prapatsyata upaśrutya mukta-saṅgaḥ padaṁ hareḥ ||**

**śrīdhara-svāmī (bhāvārtha-dīpikā) :** **dvija-putreṇa** preritāt **takṣakād** **ātmano** **mṛtyum** upaśrutya viraktaḥ san **hareḥ padaṁ** **prapatsyate** bhajiṣyati ||27||

———————————————————————————————————————

**jīva-gosvāmī (krama-sandarbhaḥ) : hareḥ** śrī-kṛṣṇasya **padaṁ** caraṇāravindaṁ—jñānena vaiyāsaki-śabditena bheje khagendra-dhvaja-pāda-mūlaṁ [bhā.pu. 1.18.16] ity-ukteḥ |_|_27||

———————————————————————————————————————

**viśvanātha-cakravartī (sārārtha-darśiṇī) :** **upasarjitāt** preritāt ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : dvija-putreṇa upasarjitāt** preritāt **takṣakād** **ātmano mṛtyum** **upaśrutya** **mukta**-rājyādi-**saṅgaḥ** san **hareḥ padaṁ prapatsyate** ||27||

 **...**

**|| 1.12.28 ||**

**jijñāsitātma-yāthārthyo muner vyāsa-sutād asau |**

**hitvedaṁ nṛpa gaṅgāyāṁ yāsyaty addhākutobhayam ||**

**śrīdhara-svāmī (bhāvārtha-dīpikā) : **tataś ca jijñāsitam ātmano yāthātmyaṁ yena saḥ | **idaṁ** śarīraṁ **gaṅgāyāṁ hitvākutobhayaṁ** padaṁ **yāsyati** | **addhā** niścayena ||28||

———————————————————————————————————————

**jīva-gosvāmī (krama-sandarbhaḥ) : **tad eva khalv **akutobhayam**—


        martyo mṛtyu-vyāla-bhītaḥ palāyan


        lokān sarvān nirbhayaṁ nādhyagacchat |


        tvat-pādābjaṁ prāpya yadṛcchayādya


        susthaḥ śete mṛtyur asmād apaiti || [bhā.pu. 10.3.27] ity-ādeḥ |

tato **jijñāsita** ity atra **ātmā** harir eva ||28||

———————————————————————————————————————

**viśvanātha-cakravartī (sārārtha-darśiṇī) : jijñāsitaṁ** vicāritam **ātmano yāthārthyaṁ** vāstavaṁ tattvaṁ yena saḥ | **idaṁ** śarīram ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : jijñāsitam** **ātmano** hareḥ svasya ca **yāthātmyaṁ** yena saḥ | **idaṁ** śarīram, **akutobhayaṁ** kṛṣṇam ||28||

 **...**

**|| 1.12.29 ||**

**iti rājña upādiśya viprā jātaka-kovidāḥ |**

**labdhāpacitayaḥ**[^108]** sarve pratijagmuḥ svakān gṛhān ||**

**śrīdhara-svāmī (bhāvārtha-dīpikā) :** **labdhā** **apacitiḥ** pūjā yais te ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** **labdhā apacitiḥ** pūjā yaiḥ ||29||

———————————————————————————————————————

**baladeva-vidyabhūṣaṇaḥ (vaiṣṇavānandinī) : labdhā upacitiḥ** pūjā yais te ||29||

 **...**

**|| 1.12.30 ||**

**sa eṣa loke vikhyātaḥ parīkṣid iti yat prabhuḥ |**

**pūrvaṁ**[^109]** dṛṣṭam anudhyāyan parīkṣeta nareṣv iha ||**

**śrīdhara-svāmī (bhāvārtha-dīpikā) : **parīkṣid iti nāma nirvakti—sa eṣa iti | **yad** yasmāt **prabhuḥ** samarthaḥ san garbhe **dṛṣṭaṁ** puruṣam **anudhyāyanniha** dṛśyamāneṣu **nareṣu** madhye sarvam api naraṁ parīkṣitā “ayam asau bhaven no vā ?” iti vicārayet, ataḥ **parīkṣid iti vikhyātaḥ** | “pūrva-dṛṣṭam” iti vā pāṭhaḥ | tadā mātṛ-garbhe pūrvaṁ dṛṣṭam ity arthaḥ ||30||

———————————————————————————————————————

**jīva-gosvāmī (krama-sandarbhaḥ) : **sa eṣa iti | śrī-kṛṣṇa-darśanāt **pūrvam** atibālyāvasthāyām eva jñeyam ||30|

———————————————————————————————————————

**viśvanātha-cakravartī (sārārtha-darśiṇī) : **parīkṣid iti nāma nirvakti—sa eṣā iti | **iha** dṛśyamāneṣu **nareṣu** madhye garbhe **dṛṣṭaṁ** puruṣam anusmaran “ayaṁ sa bhaven na vā” iti vicārayet, ataḥ **parīkṣid iti vikhyātaḥ** | “pūrvaṁ dṛṣṭam” iti ca pāṭhaḥ ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : parīkṣid iti** nāma sūto nirvakti—**sa** iti | **iha** dṛśyamāneṣu **nareṣu** madhye garbhe **dṛṣṭaṁ** puruṣam anusmaran | ayaṁ sa bhaven naveti **parīkṣeta** vicārayed ataḥ parīkṣid iti **loke** **vikhyātaḥ** ||30||

 **...**

**|| 1.12.31 ||**

**sa rāja-putro vavṛdhe āśu śukla ivoḍupaḥ |**

**āpūryamāṇaḥ pitṛbhiḥ kāṣṭhābhir iva so’nvaham ||**

**madhvācāryaḥ (bhāgavata-tātparyam) : **pūrayanti diśaḥ somaṁ devā gāvaḥ sarasvatī iti gāruḍe ||31||

———————————————————————————————————————

**śrīdhara-svāmī (bhāvārtha-dīpikā) : śukle** śukla-pakṣe **sa** prasiddha **uḍupo’nvahaṁ** yathā **kāṣṭhābhiḥ** pañcadaśa-kalābhir āpūryamāṇo vardhate, evaṁ **pitṛbhir** yudhiṣṭhirādibhir kāmaiś cātuḥṣaṣṭi-kalābhiś **cāpuryamāṇo vavṛdhe** ||31||

———————————————————————————————————————

**jīva-gosvāmī (krama-sandarbhaḥ) : **[?] bāla eveti padyaṁ citsukha-sammatam ||31||

———————————————————————————————————————

**viśvanātha-cakravartī (sārārtha-darśiṇī) : śukle** śukla-pakṣe **uḍupaś** candra **iva vavṛdhe** | **āpūryamāṇa** iti **kalābhiḥ** lālanaiś ceti jñeyam | **kāṣṭhābhir** digbhir **ivapitṛbhir** yudhiṣṭhirādibhir āvṛta iti śeṣaḥ ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : śukle** pakṣe **yathoḍupaḥ** **kāṣṭhābhiḥ** kalābhir āpūryamāṇo vardhate, tathā **pitṛbhiḥ** yudhiṣṭhirādyair lālanābhir **anvaham** **āpūryamāṇo** **vavṛdhe** ||31||

 **...**

**|| 1.12.32 ||**

**yakṣyamāṇo’śvamedhena jñāti-droha-jihāsayā |**

**rājā labdha-dhano dadhyau nānyatra kara-daṇḍayoḥ ||**

**śrīdhara-svāmī (bhāvārtha-dīpikā) : **pūrvam apakṛṣyoktān aśvamedhān svāvasare sa-prakāraṁ kathayati | **jñāti-drohasyahānecchayā yakṣyamāṇaḥ kara-daṇḍayor anyatra** tābhyāṁ vinā **labdha-dhano**[^110]**dadhyau** cintayām āsa | kara-daṇḍa-jasya parijana-bharaṇa-mātropakṣīṇatvāt ||32||

———————————————————————————————————————

**jīva-gosvāmī (krama-sandarbhaḥ) : yakṣyamāṇa** iti | tat-paritoṣārthaṁ śrī-bhīṣmopadeśenaiveti jñeyam | anyathā bhīṣme’py anāsthā syāt ||32|| 

———————————————————————————————————————

**viśvanātha-cakravartī (sārārtha-darśiṇī) : kara-daṇḍayor anyatra** tābhyāṁ vinā **dhanālābhāt** dhana-prācuryasya apekṣaṇīyatvāt **dadhyau** cintayāmāsa ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **saṅkṣepād uktān aśvamedhān vistareṇāha—**yakṣyamāṇa** iti | **rājā** yudhiṣṭhiraḥ **karadaṇḍayor** **anyatra** **alabdha-dhano**'śvamedhārthaka-bahu-dhanāpekṣayā **dadhyau** | **kara-daṇḍa-labdhānāṁ dhanānāṁ** poṣya-varga-bharaṇenopakṣīṇatvāt adhika-dhanārtha-cintābhūd ity arthaḥ ||32||

 **...**

**|| 1.12.33 ||**

**tad abhipretam ālakṣya bhrātaro’cyuta-coditāḥ |**

**dhanaṁ prahīṇam ājahrur udīcyāṁ diśi bhūriśaḥ ||**

**śrīdhara-svāmī (bhāvārtha-dīpikā) : prahīṇaṁ** marut, tasya yajñe brāhmaṇais tyaktaṁ suvarṇa-pātrādikam ānītavantaḥ ||33||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : prahīṇaṁ** marut, tasya yajñe tyakta-svarṇa-pātrādikam ānītavantaḥ ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : tad abhipretaṁ** rājño'bhiprāyam **ālakṣya** **bhrātaro** bhīmādayaḥ **prahīṇaṁ** marut-tasya rājño yajñe tyaktaṁ bahu **dhanam** **ājahrur** āninyuḥ, asvāmikasya dhanasya rājakīyatvāt ||33||

 **...**

**|| 1.12.34 ||**

**tena sambhṛta-sambhāro dharma-putro yudhiṣṭhiraḥ |**

**vāji-medhais tribhir bhīto yajñaiḥ samayajad**[^111]** dharim ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : saṁbhṛta-saṁbhāraḥ** saṁpādita-yajñopakaraṇaḥ | **bhīto** jñāti-drohāt ||34||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : saṁbhṛtaḥ** saṁpāditaḥ **sambhāro**'śvamedhopakaraṇaṁ yena saḥ | **bhīto** jñāti-drohāt ||34-35||

 **...**

**|| 1.12.35-36 ||**

**āhūto bhagavān rājñā yājayitvā dvijair nṛpam |**

**uvāsa katicin māsān suhṛdāṁ priya-kāmyayā ||**

**tato rājñābhyanujñātaḥ kṛṣṇayā saha-bandhubhiḥ |**

**yayau dvāravatīṁ brahman sārjuno yadubhir vṛtaḥ ||**

**śrīdhara-svāmī (bhāvārtha-dīpikā) : _na vyākhyātam._**

———————————————————————————————————————

**jīva-gosvāmī (krama-sandarbhaḥ) : **atra **āhūto bhagavān rājñā** iti kvācitkaṁ padya-dvayaṁ sambandhokti-kāreṇa vyākhyātam asti ||35-36||

———————————————————————————————————————

**viśvanātha-cakravartī (sārārtha-darśiṇī) : _na vyākhyātam._**

iti sārārtha-darśinyāṁ harṣiṇyāṁ bhakta-cetasām |

prathame dvādaśo’dhyāyaḥ saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : kṛṣṇayā bandhubhiḥ sahitena rājñā** ca ||36||

iti śrī-vaiṣṇavānandinyāṁ  prathama-skandha-ṭippanyāṁ dvādaśo'dhyāyaḥ ||12||

**...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ

daśama-skandhe parīkṣij-janma nāma

dvādaśo’dhyāyaḥ |

||1.12||



**...**

 

(1.13)


## atha trayodaśo’dhyāyaḥ


### viduropadeśena gāndhāryā saha dhṛtarāṣṭrasya vanāya prasthānam |

**|| 1.13.1 ||**

**sūta uvāca—**

**viduras tīrtha-yātrāyāṁ maitreyād ātmano gatim |**

**jñātvāgād dhāstināpuraṁ tayāvāpta-vivitsitaḥ**[^112]** ||**

**śrīdhara-svāmī (bhāvārtha-dīpikā) :**

nigamo dhṛtarāṣṭrasya viduroktyā trayodaśe | \
uktaḥ pautrābhiṣekeṇa vaktuṁ rājño mahāpatham ||

idānīṁ parīkṣitaḥ kali-nigrahādi-karmāṇi kathayiṣyan vidurāgamanena dhṛtarāṣṭra-prasthānaṁ tato’rjunāgamanaṁ, tataḥ śrī-kṛṣṇāntardhānaṁ niśamya pāṇḍava-prasthānaṁ ca nirūpayati tribhir adhyāyaiḥ | **gatiṁ** harim | **tayā** **ātma-gatyā** **avāptaṁ vivitsitaṁ** jñātum iṣṭaṁ sarvaṁ yena ||1||

———————————————————————————————————————

**jīva-gosvāmī (krama-sandarbhaḥ) :** **vidura** iti | so’yaṁ tṛtīya-skandhānusāreṇa yuddhāt pūrvaṁ duryodhanād vicchidya gata āsīd iti jñeyam  | **ātmano gatir** hari-bhaktiḥ, **tayā avāpta-vivitsita** iti taj-jñānenaiva sarvan jñātavān ity arthaḥ, sarvāśrayatvāt tasyāḥ ||1||

———————————————————————————————————————

**viśvanātha-cakravartī (sārārtha-darśiṇī) :** 

parīkṣito janma vaktuṁ drauṇy-astrādi-kathā yathā |

abhiṣekaṁ tathā vaktuṁ vidurāgamanādy abhūt ||

vidurasyopadeśena dhṛtarāṣṭrasya nirgamaḥ |

rājño viṣādaḥ śāntiś ca nāradoktyā trayodaśe ||

parīkṣito janma uktvā, kali-nigrahādi-karmāṇi kathayiṣyan, prathamaṁ rājyābhiṣekaṁ vaktuṁ vidurasyāgamanaṁ, tato vairāgyopadeśena dhṛtarāṣṭra-niṣkramaḥ, tato’rjunāgamanaṁ, tataḥ pāṇḍava-prasthānaṁ ca nirūpayati tribhir adhyāyaiḥ | **gatiṁ** kṛṣṇam | **tayā ātma-gatyā avāptam** ātmano **vivitsitaṁ** prāptum iṣṭaṁ yena saḥ | vidal lābhe ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

vane vidura-vākyena dhṛtarāṣṭrasya nirgamaḥ | \
rājño viṣāda-śāntiś ca nāradoktyā trayodaśe || \


ukta-janmanaḥ parīkṣitaḥ kali-nigrahādīni karmāṇi vakṣyann ādau rājyābhiṣekaṁ vaktuṁ vidurasyāgamanaṁ tena vairāgyopadeśaṁ tena dhṛtarāṣṭrasya gṛhān nirgamaṁ tato'rjunasyāgamanaṁ tataḥ pāṇḍavānāṁ prasthānaṁ ca varṇayati—**vidura** ity-ādibhis tribhir adhyāyaiḥ | **maitreyāt** śrī-kṛṣṇād iṣṭād **ātmanaḥ** svasya **gatiṁ** kṛṣṇaṁ | **tayā** gatyā **avāptam** ātmano **vivitsitam āptum** iṣṭaṁ yena saḥ | vida lābhe dhātuḥ ||1||

 **...**

**|| 1.13.2 ||**

**yāvataḥ kṛtavān praśnān kṣattā kauṣāravāgrataḥ |**

**jātaika-bhaktir govinde tebhyaś copararāma ha ||**

**śrīdhara-svāmī (bhāvārtha-dīpikā) : **tad evāha | **yāvataḥ** karma-yoga-vratādi-viṣayān **praśnān** prathamaṁ **kṛtavān** | **kauṣāravasya** maitreyasya purataḥ | paścāt tri-catuḥ-praśnārtha-jñāna-mātreṇa **govinde jātaika-bhaktiḥ** kṛtārthaḥ saṁs tebhyaḥ praśnebhyaḥ **upararāma** | tataḥ paraṁ na vijijñāsitavān ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : tebhyaḥ** praśnebhya **upararāma,** tad uttaraṁ śrotuṁ naicchat, bhaktau jātāyām anyasya jijñāsyasya vaiyarthyād iti bhāvaḥ ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : kauśāravo** maitreyaḥ, **tebhyaḥ** praśnebhyo muninā parihṛtebhya **upararāma** tad-uttarāṇi śrotuṁ naicchat, tatra hetuḥ—**jātaika-** iti | bhaktau jātāyām anya-jijñāsāyā vaiphalyād iti bhāvaḥ ||2||

 **...**

**|| 1.13.3-5 ||**

**taṁ bandhum āgataṁ dṛṣṭvā dharma-putraḥ sahānujaḥ |**

**dhṛtarāṣṭro yuyutsuś ca sūtaḥ śāradvataḥ pṛthā ||**

**gāndhārī draupadī brahman subhadrā cottarā kṛpī |**

**anyāś ca jāmayaḥ pāṇḍor jñātayaḥ sasutāḥ striyaḥ ||**

**pratyujjagmuḥ praharṣeṇa prāṇaṁ tanva ivāgatam |**

**abhisaṅgamya vidhivat pariṣvaṅgābhivādanaiḥ || **

**madhvācāryaḥ (bhāgavata-tātparyam) : **tat-prāṇe prasanna udatiṣṭhad iti śrutiḥ ||5||

———————————————————————————————————————

**śrīdhara-svāmī (bhāvārtha-dīpikā) : sūtaḥ** sañjayaḥ | **śāradvataḥ** kṛpaḥ | **pṛthā** kuntī ||3|| **kṛpī** droṇa-bhāryā | **jāmayo** jñāti-bhāryāḥ | **anyāś** ca striyaḥ ||4|| **prāṇaṁ tanva iveti** kutaścin mūrcchādi-doṣataḥ prāṇe’vasanne sati, tanvaḥ karāṅghry-ādayoḥ niśceṣṭā bhavanti, punas tasminn āvirbhūte yathottiṣṭhanti, tadvat ||5||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : sūtaḥ** sañjayaḥ, **śāradvataḥ** kṛpaḥ, **kṛpī** droṇa-bhāryā | **jāmayo** jñāti-bhāryāḥ | **jāmi**-śabdaś ca vargādir antasthādiś ca koṣeṣu dṛṣṭaḥ | **prāṇaṁ** mūrcchādi-doṣeṇa gata-prāyaṁ punar **āgataṁ** saṁlakṣya **tanvaḥ** kara-caraṇādikāḥ | yathā **pratyudgacchanti** dhṛta-sva-sva-ceṣṭā bhavanti ||3-5|| 

———————————————————————————————————————

**baladeva-vidyabhūṣaṇaḥ (vaiṣṇavānandinī) : taṁ** viduraṁ, **sūtaḥ** sañjayaḥ, **śāradvataḥ** kṛpaḥ, **jāmayo** jñāti-bhāryāḥ ||3-4|| mūrcchādi-doṣeṇa gata-prāyaṁ **prāṇam āgataṁ** saṁlakṣya ||5-7||

**...**

**|| 1.13.6 ||**

**mumucuḥ prema-bāṣpaughaṁ virahautkaṇṭhya-kātarāḥ |**

**rājā tam arhayāṁ cakre kṛtāsana-parigraham ||**

**śrīdhara-svāmī (bhāvārtha-dīpikā) :** **viraheṇa** yad **autkaṇṭhyaṁ** tena **kātarā **vivaśāḥ ||6||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 1.13.7 ||**

**taṁ bhuktavantaṁ viśrāntam āsīnaṁ sukham āsane |**

**praśrayāvanato rājā prāha teṣāṁ ca śṛṇvatām ||**

**śrīdhara-svāmī (bhāvārtha-dīpikā) : taṁ** viduram ||7||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 1.13.8 ||**

**yudhiṣṭhira uvāca—**

**api smaratha no yuṣmat-pakṣa-cchāyā-samedhitān |**

**vipad-gaṇād viṣāgny-āder mocitā yat sa-mātṛkāḥ ||**

**śrīdhara-svāmī (bhāvārtha-dīpikā) : **pakṣiṇo hy apatyāni yathātisnehena pakṣa-cchāyayā vardhayanti, tadvad **yuṣmat-pakṣa-pāta-cchāyayā samedhitān** vardhitān **no’smān kiṁ smaratha** ? samedhitatvam evam āha | **vipad-gaṇād** yasmān **mocitāḥ** smaḥ ||8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **pakṣiṇo hy apatyāni yathā atisnehena pakṣa-cchāyayā vardhayanti, tadvat | pakṣe **pakṣa-cchāyā** pakṣa-pātaḥ | **yad** yasmān **mocitā** vayaṁ tvayety arthaḥ ||8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pakṣiṇo yathāpatyāni pakṣa-cchāyayā vardhayanti, tathā **yuṣmat-pakṣac-chāyayā** vardhitān **no**'smān yūyaṁ kiṁ **smaratha**? samedhitatvam āha—**vipad** iti ||8||

 **...**

**|| 1.13.9 ||**

**kayā vṛttyā vartitaṁ vaś caradbhiḥ kṣiti-maṇḍalam |**

**tīrthāni kṣetra-mukhyāni sevitānīha bhūtale ||**

**śrīdhara-svāmī (bhāvārtha-dīpikā) :** **vo** yuṣmabhiḥ **kayā** **vṛttyā** **vartitaṁ** deha-vṛttiḥ kṛtā | kāni ca **tīrthādīni** **sevitāni** ? iti ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : vṛttyā** jīvikayā | **vo** yuṣmābhiḥ ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : vo** yuṣmābhiḥ ||9||

 **...**

**|| 1.13.10 ||**

**bhavad-vidhā bhāgavatās tīrtha-bhūtāḥ svayaṁ vibho |**

**tīrthī-kurvanti tīrthāni svāntaḥ-sthena gadābhṛtā ||**

**śrīdhara-svāmī (bhāvārtha-dīpikā) : **bhavatāṁ ca tīrthāṭanaṁ na svārthaṁ, kintu tīrthānugrahārtham ity āha—**bhavad-vidhā** iti | malina-jana-saṁparkeṇa malināni tīrthāni santaḥ punaḥ svayaṁ **tīrthī-kurvanti** | **svāntaṁ** manas, tat-sthena, svasyāntaḥ-sthiteneti vā ||10||

———————————————————————————————————————

**jīva-gosvāmī (krama-sandarbhaḥ) : **tīrtheṣu bhaktimatāṁ bhavatāṁ tīrthāṭanaṁ ca tīrthānām eva maṅgalāya sampadyata ity āha—**bhavad-vidhā** iti ||10||

———————————————————————————————————————

**viśvanātha-cakravartī (sārārtha-darśiṇī) : **bhavatāṁ ca tīrthāṭanaṁ tīrthānām eva bhāgyenety āha—**bhavad-vidhā** iti **tīrthīkurvanti** mahā-tīrthīkurvanti "pāvanaṁ pāvanānām"[^113] itivat ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhavatāṁ tīrtha-yātrā tīrtha-bhāgyād ity āha—bhavad iti | malina-jana-prasaṅgā ttīrthāny api malināni bhavanti | **bhavad-vidhās** tu **svāntaḥ-sthena gadābhṛtā** kṛṣṇena **svayaṁ tīrtha-bhūtās** tāni **tīrthī-kurvanti** ujjvalāni pāvitrya-karaṇa-śaktimanti kurvantīty arthaḥ ||10||

**...**

**|| 1.13.11-12 ||**

**api naḥ suhṛdas tāta bāndhavāḥ kṛṣṇa-devatāḥ |**

**dṛṣṭāḥ śrutā vā yadavaḥ sva-puryāṁ sukham āsate ||**

**ity ukto dharma-rājena sarvaṁ tat samavarṇayat |**

**yathānubhūtaṁ kramaśo vinā yadu-kula-kṣayam ||**

**madhvācāryaḥ (bhāgavata-tātparyam) : yadu-kula-kṣayam** eṣyat |


    śāpaṁ śrutvā brāhmaṇānām uddhavaḥ khinna-mānasaḥ |


    udāsīnaṁ tathā kṛṣṇam iva suprītam eva ca || 


    na śiṣyamāṇaṁ sva-kulaṁ svarṣiyāsuṁ ca keśavam |


    jñātvā papraccha bhagavān svarūpaṁ tam upahvare ||


    maitreyo’pi tadaivāgāj jijñāsus tattvam uttamam |


    tayor adāt sa bhagavān jñānaṁ nirmalam añjasā ||


    ṣaḍ-viṁśa-vatsarāt pūrvaṁ svargateḥ puruṣottamaḥ |


    preṣayāmāsa ca harir uddhavaṁ badarīm anu ||


    kalāpagrāmiṇāṁ vaktum etat tattvam aśeṣataḥ |


    viduraṁ tīrtha-yātrāstham antarāle sa uddhavaḥ ||


    dṛṣṭānaśiṣyamāṇaṁ ca kulaṁ jigamiṣuṁ harim |


    kathayitvā badaryeṁ ca kalāpa-grāma-vāsinām ||


    procya tattvam aśeṣeṇa vāsudeva-mukhodgatam |


    ṣaḍviṁśad-varṣa-gamane punar āgatim ātmanaḥ ||


    teṣām  uktvā punaḥ kṛṣṇa-sannidhau vicacāra ha |


    maitreya-vidurāyaitad ūcivān kṛṣṇa-coditaḥ ||


    viduraḥ pāṇḍavānāṁ ca vinā yadu-vināśanam |


    ṣaṭ-triṁśad-varṣataḥ pūrvaṁ jñātvāpy apriyam eva tat ||


    nāvocad viduro dhīmān tasmān nāpiryam āvadet || iti pādme |

tāvac chaśāsa kṣitim eka-cakrām ekātapatrām ajitena pārtha iti copari viduraṁ cāgataṁ punar iti ca | bhārate caika-viṁśad varṣāt pūrvaṁ vidurasya yudhiṣṭhira-bhāva uktaḥ ||12||

———————————————————————————————————————

**śrīdhara-svāmī (bhāvārtha-dīpikā) :** **api** kiṁ **sukham āsate** bhavadbhiḥ ? kvāpi **dṛṣṭāḥ śrutā vā** ? ||11||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : api** kiṁ **sukham āsate**? ||11-12||

 **...**

**|| 1.13.13 ||**

**nanv apriyaṁ durviṣahaṁ nṛṇāṁ svayam upasthitam |**

**nāvedayat sa-karuṇo duḥkhitān draṣṭum akṣamaḥ ||**

**śrīdhara-svāmī (bhāvārtha-dīpikā) : **yadu-kula-kṣayāvarṇane kāraṇam āha—**nanv** iti ||13||

———————————————————————————————————————

**jīva-gosvāmī (krama-sandarbhaḥ) : nanv** iti | atrānyo’pi duḥkha-śaṅkayā nākathayad iti jñeyam ||13||

———————————————————————————————————————

**viśvanātha-cakravartī (sārārtha-darśiṇī) : **yadu-kula-kṣayāvarṇane kāraṇa-bhūtaṁ nīti-śāstra-vidhim āha—**nanv** iti ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yadukula-kṣayāvarṇane hetuṁ nīti-śāstra-vidhim āha—**nanv** iti ||13||

 **...**

|| 1.13.14 ||

**kañcit kālam athāvātsīt sat-kṛto devavat sukham**[^114]** |**

**bhrātur jyeṣṭhasya śreyas-kṛt sarveṣāṁ sukham āvahan ||**

**śrīdhara-svāmī (bhāvārtha-dīpikā) : śreyas-kṛt** tattvam upadiśan ||14||

———————————————————————————————————————

**jīva-gosvāmī (krama-sandarbhaḥ) : śreyas-kṛt** hitopadeṣṭā ||14||

———————————————————————————————————————

**viśvanātha-cakravartī (sārārtha-darśiṇī), baladeva-vidyabhūṣaṇaḥ (vaiṣṇavānandinī) :** **śreyas-kṛt** śreyaḥ kartum ||13||

 **...**

**|| 1.13.15 ||**

**abibhrad aryamā daṇḍaṁ yathāvad agha-kāriṣu |**

**yāvad dadhāra śūdratvaṁ śāpād varṣa-śataṁ yamaḥ ||**

**madhvācāryaḥ (bhāgavata-tātparyam) : **yo'**ryamā daṇḍam abibhrat**, sa **varṣa-śataṁ** yāvac **chūdratvaṁ** babhāra | 


    na devānāṁ na devīnāṁ sāmastyena janir bhuvi | 


    aṁśāṁśenaiva jāyante sarve tv ājānajādayaḥ ||15||

———————————————————————————————————————

**śrīdhara-svāmī (bhāvārtha-dīpikā) : **nanu śūdro’sau katham upadiśet ? na hy asau śūdraḥ, kintu yamas tad-rūpeṇāsīt | kiṁ tatra kāraṇaṁ ? yame cātrāgate’mutra ko daṇḍa-dharaḥ ? ity apekṣāyām āha—**abibhrad** iti | dhṛtavān ity arthaḥ | māṇḍavyasya **śāpāt** | tathā hi—kvacic corān anu dhāvanto rāja-bhaṭā māṇḍavyasya ṛṣes tapaś carataḥ samīpe tān saṁprāpya, tena saha nibaddhyānīya, rājñe nivedya, tad-ājñayā sarvān śūlam āropayāmāsuḥ | tato rājā tam ṛṣiṁ jñātvā śūlād avatārya prasādayāmāsa | tato munir yamaṁ gatvā kupita uvāca, "kasmād ahaṁ śūlam āropitaḥ ?" iti | tenoktaṁ "tvaṁ bālye śalabhaṁ kuśāgreṇāvidhya krīḍitavān" iti | tac chrutvā māṇḍavyas taṁ śaśāpa | "bālye’jānato me mahāntaṁ daṇḍaṁ yatas tvaṁ kāritavān, ataḥ śūdro bhava" iti ||15||

———————————————————————————————————————

**jīva-gosvāmī (krama-sandarbhaḥ) : **nanv asau yama eva viduratvena jātaḥ, tasya cāsya loke’smin śreyaskṛttvam eva śrūyate, na tu yama-loke yama-rūpeṇa daṇḍakṛttvam api | tarhi tatra daṇḍaḥ katham āsīt ? tatrāha—**abibhrad** iti | varṣāṇi katicid adhikāni śataṁ ca **varṣa-śatam** ||15||

———————————————————————————————————————

**viśvanātha-cakravartī (sārārtha-darśiṇī) : **na ca dhṛtarāṣṭrād ayaṁ kaniṣṭhatvān nyūno mantavyaḥ, sākṣād dharma-rājasyaiva māṇḍavya-śāpena śūdratayāvatīrṇatvāt | nanu tāvad amutra ko daṇḍa-dharaḥ ? tatrāha—**abibhrat** ārṣa-prayogaḥ, dhṛtavān ity arthaḥ | tathā hi kvacic corān anudhāvanto rāja-bhaṭā māṇḍavyasya tapaś carataḥ samīpe tān samprāpya tena saha nibaddhyānīya rājñe nivedya tad-ājñayā sarvān eva śūlam āropayāmāsuḥ | tato rājā tam ṛṣiṁ jñātvā śūlād avatārya prasādayāmāsa | tato munir yamaṁ gatvā kupita uvāca | "kasmaḍ ahaṁ śūlam āropitaḥ ?" iti | tenoktaṁ—"tvaṁ bālye kuśāgreṇa śalabham āvidhya krīḍitavān" iti | tat śrutva māṇḍavyas taṁ śaśāpa | "bālye ajānato me mahāntaṁ daṇḍaṁ kāritavān, atas tvaṁ śūdro bhava" iti ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **na vidurasya kaniṣṭhatvāc chūdratvāc ca kathaṁ tad upadeṣṭṛtvam ? tatrāha—**aryamā** pitṛdeva-mukhyo bhagavad-vibhūtiḥ, pitṝṇām aryamā cāsmi [gītā 10.29] ity ukto'gha-kāriṣu pāpiṣu yathāvat sa-nyāyaṁ daṇḍam abibhrat dhṛtavān | yāvan-māṇḍavya-śāpāt **yamaḥ varṣa-śataṁ** vyāpya **śūdratvaṁ dadhāra** | bhārate kathāsti—kadācit taskarān anudhāvanto rāja-puruṣās tapasyato māṇḍavya-rṣer antike tān prāpya tena saha nibaddhyānīya rājñe nivedya tad-ājñayā sarvān śūlam āropayāmāsuḥ | tato rājā tam ṛṣiṁ vijñāya śūlād avatārya prasādaṁ yācñāñcakāra | tataḥ sa ṛṣir yamam eva rājāviṣṭaṁ daṇḍa-dharaṁ vimṛṣya tam āsādya cukopa | "tvaṁ bālye kuśāgreṇa śalabham āvidhya krīḍām akārṣīḥ" iti tad uktaṁ niśamya śaśāpa—"tadā jñāna-hīnasya mama mahāntaṁ daṇḍaṁ kṛtavān atattvaṁ śūdro bhava" iti | tathā ca viduraḥ kaniṣṭho'pi śūdro'pi sākṣād-dharma-rājatvena pratyakṣīkṛta-pareśatvāt tasya tad-upadeṣṭṛtvam iti | ata eva bhāradvāja-saṁhitāyāṁ strī-śūdrādīnāṁ tan niṣidhya sākṣāt-kṛta-para-tattvānāṁ teṣāṁ tad āha—


    na jātu mantra-dātāro na śūdro nāntarodbhavaḥ | 


    nābhiśapto na patitaḥ kāma-kāmo'py akāmitaḥ || 


    striyaḥ śūdrādayaś caiva bodhayeyur hitāhitam | 


    yathārhaṁ mānanīyāś ca nārhanty ācāryatāṁ kvacit | 


    kim apy atrābhijāyante yoginaḥ sarva-yoniṣu | 


    pratyakṣitātmanārthānāṁ naiṣāṁ cintyaṁ kulādikam || iti ||15||

 **...**

|| 1.13.16 ||

**yudhiṣṭhiro labdha-rājyo dṛṣṭvā pautraṁ kulandharam |**

**bhrātṛbhir loka-pālābhair mumude parayā śriyā ||**[^115]

**śrīdhara-svāmī (bhāvārtha-dīpikā) : **idānīṁ rājyasyāpakarṣaṁ nirūpayitum utkarṣaṁ nigamayati—**yudhiṣṭhira** iti | **kulaṁ-dharaṁ** vaṁśa-dharam ||16||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : kulandharaṁ** vaṁśa-dhārakam ||16||

 **...**

**|| 1.13.17 ||**

**evaṁ gṛheṣu saktānāṁ pramattānāṁ tad-īhayā |**

**atyakrāmad avijñātaḥ kālaḥ parama-dustaraḥ ||**

**śrīdhara-svāmī (bhāvārtha-dīpikā) : tad-īhayā** gṛha-vyāpāreṇa **pramattānām** | **atyakrāmad** āyuḥ-kālo’tikrāntaḥ | yad vā, tān abhyabhavad ity arthaḥ ||17||

———————————————————————————————————————

**jīva-gosvāmī (krama-sandarbhaḥ) : **evaṁ śrī-yudhiṣṭhirasya pālana-labdha-sukha-prakāreṇa **gṛheṣu saktānāṁ pramattānāṁ** janānām, na tu pāṇḍavānām | 


    kiṁ te kāmāḥ sura-spārhā mukunda-manaso dvijāḥ |


    adhijahrur mudaṁ rājñaḥ kṣudhitasya yathetare || [bhā.pu. 1.12.6] ity-ādeḥ |

ye’dhyāsanaṁ rāja-kirīṭa-juṣṭaṁ sadyo jahur bhagavat-pārśva-kāmāḥ [bhā.pu. 1.19.20] ity-ādeś ca | ata eva viduro’pi dhṛtarāṣṭraṁ praty eva tathopadideśa, na tu tān pratīti ||17||

**prīti-sandarbhaḥ (7): **śrī-yādava-pāṇḍavānāṁ svārtha ivāpi tat-sambandhas tad-ābhāsa eva | yathoktam—


    śayyāsanāṭanālāpa- krīḍā-snānāśanādiṣu |


    na viduḥ santam ātmānaṁ vṛṣṇayaḥ kṛṣṇa-cetasaḥ || [bhā.pu. 10.90.46] iti |


    kiṁ te kāmāḥ sura-spārhā mukunda-manaso dvijāḥ |


    adhijahrur mudaṁ rājñaḥ kṣudhitasya yathetare || [bhā.pu. 1.12.6] iti |

ataḥ, evaṁ gṛheṣu saktānāṁ pramattānāṁ tad-īhayā [bhā.pu. 1.13.17] ity-ādikaṁ jahal-lakṣaṇayā tad-upalakṣitān dhṛtarāṣṭrādīn apekṣyoktam | ata evānantaraṁ viduras tad abhipretya [bhā.pu. 1.13.18] ity-ādau | tena dhṛtarāṣṭrasyaiva śikṣā, na tu teṣām  api ||17-18||  \


———————————————————————————————————————

**viśvanātha-cakravartī (sārārtha-darśiṇī) : gṛheṣu saktānām** iti yudhiṣṭhirādibhyo’nyeṣām  eva nindeyaṁ tātkālika-janānāṁ jñeyā | teṣāṁ kṣudhitasya yathetare [bhā.pu. 1.12.6] iti dṛṣṭāntena tādṛśa-sampad-ādiṣv api anāsaktiḥ prapañcitā ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : gṛheṣv** iti **atyakrāmad** āyur iti śeṣaḥ | iyaṁ nindā tadānīntanānām anyeṣāṁ, na tu yudhiṣṭhirādīnāṁ, teṣāṁ tu kṣudhitasya yathetare [bhā.pu. 1.12.6] iti mukundād anyatrānasakter abhidhānāt ||17-18||

 **...**

**|| 1.13.18 ||**

**viduras tad**[^116]** abhipretya dhṛtarāṣṭram abhāṣata |**

**rājan nirgamyatāṁ śīghraṁ paśyedaṁ bhayam āgatam ||**

**śrīdhara-svāmī (bhāvārtha-dīpikā) : abhipretya** jñātvā ||18||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 1.13.19 ||**

**pratikriyā na yasyeha kutaścit karhicit prabho |**

**sa eṣa bhagavān kālaḥ sarveṣāṁ naḥ samāgataḥ ||**

**madhvācāryaḥ (bhāgavata-tātparyam) : **


    saṁhartā bhagavān viṣṇuḥ kāla ity abhidhīyate |


    athavā guṇa-sarvasvaṁ kāla-śabdo vyanakti hi || iti skānde ||19||

———————————————————————————————————————

**śrīdhara-svāmī (bhāvārtha-dīpikā) : **nanu tad-pratīkāraḥ kriyatāṁ ? kiṁ nirgamanena ? tatrāha—**pratikriyā** iti | **sarveṣām** iti yaiḥ pratikartavyaṁ, teṣām  apīty arthaḥ ||19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : sarveṣām** iti yaiḥ pratikartavyaṁ, teṣām  apīty arthaḥ ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu gṛha eva sthitvā bhayaṁ pratikartavyaṁ ? tatrāha—pratīti | **sarveṣāṁ** pratikartṛṇām apīty arthaḥ | tathā ca virajya pareśa-bhajanāt tan-nivṛttir iti bhāvaḥ ||19||

 **...**

**|| 1.13.20 ||**

**yena caivābhipanno’yaṁ prāṇaiḥ priyatamair api |**

**janaḥ sadyo viyujyeta ṁ kim utānyair dhanādibhiḥ ||**

**śrīdhara-svāmī (bhāvārtha-dīpikā) : **kathaṁ dhanādi-viyogaḥ soḍhuṁ śakyo’ta āha—yena ceti | **abhipanno** ’bhigrastaḥ ||20||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : yena** mṛtyu-rūpeṇa kālena **abhipanno** grastaḥ ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : yena** mṛtyu-rūpeṇa kālena **abhipanno** grasto janaḥ ||20||

 **...**

**|| 1.13.21 ||**

**pitṛ-bhrātṛ-suhṛt-putrā hatās te vigataṁ vayam |**

**ātmā ca jarayā grastaḥ para-geham upāsase ||**

**śrīdhara-svāmī (bhāvārtha-dīpikā) : **atrāvasthānam atidainyam iti darśayan vairāgyam utpādayati—**pitṛ-bhrātr** iti saptabhiḥ | **ātmā ca** dehaḥ ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vairāgyam utpādayati—**pitr** iti saptabhiḥ ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **virāgaṁ janayann āha—**pitr** iti saptabhiḥ ||21||

 **...**

**|| 1.13.22 ||**

**andhaḥ puraiva vadhiro manda-prajñāś ca sāmpratam |**

**viśīrṇa-danto mandāgniḥ sarāgaḥ kapham udvahan ||**

_eṣa ślokaḥ na paṭhyate sarvaiḥ._

 **...**

**|| 1.13.23 ||**

**aho mahīyasī jantor jīvitāśā yathā bhavān |**

**bhīmāpavarjitaṁ**[^117]** piṇḍam ādatte gṛha-pālavat ||**

**śrīdhara-svāmī (bhāvārtha-dīpikā) : **yena putrā hatāḥ, tena **bhīmena** dattaṁ **piṇḍaṁ** gṛha-pāla iva | **gṛha-pālaḥ** śvā ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** **apavarjitaṁ** dattam | **gṛha-pālaḥ** śvā ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : āvarjitaṁ** dattaṁ, **gṛha-pālaḥ** śvā ||23||

 **...**

**|| 1.13.24 ||**

**agnir nisṛṣṭo dattaś ca garo dārāś ca dūṣitāḥ |**

**hṛtaṁ kṣetraṁ dhanaṁ yeṣāṁ tad-dattair asubhiḥ kiyat ||**

**śrīdhara-svāmī (bhāvārtha-dīpikā) : nisṛṣṭaḥ** prakṣiptaḥ | **garo** viṣam | **dūṣitā** avamatāḥ | **tad-dattair** annādibhir labdhair **asubhiḥ kiyat** prayojanam ? na kiṁcid ity arthaḥ ||24||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : tad-dattair** annādibhir labdhair **asubhiḥ kiyat** ? kiṁ prayojanam ? ity arthaḥ ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : garo** viṣaṁ **tad-dattaiḥ** piṇḍair labdhair **asubhiḥ** prāṇaiḥ **kiyat** kiṁ-phalam ity arthaḥ ||24||

 **...**

**|| 1.13.25 ||**

**tasyāpi tava deho’yaṁ kṛpaṇasya jijīviṣoḥ |**

**paraity anicchato jīrṇo jarayā vāsasī iva ||**

**śrīdhara-svāmī (bhāvārtha-dīpikā) : tasyāpi tava** evaṁ dainyam anubhavato’pi **paraiti** kṣīyate | ata eva bhaveti ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : paraiti** kṣīyate | **vāsasī** antarīyottarīye iti dṛṣṭāntasya dvi-vacana-dṛṣṭyā dārṣṭāntikasya dehasyāpi sūkṣma-sthūla-bhedena dvitayātmakasya **jīrṇatvam** | āndhya-vādhiryādikaṁ sūkṣma-dehasya jīrṇatvaṁ lakṣaṇaṁ, valī-pālitādikaṁ sthūla-dehasya ca ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : dehaḥ** sthūla-sūkṣma-rūpaḥ, **vāsasī** **iva** iti dṛṣṭāntāt, **paraiti** kṣīyate | vali-palitādikaṁ sthūlasya, āndhya-vādhiryādikaṁ sūkṣmasya ca jīrṇatvaṁ bodhyam ||25||

 **...**

**|| 1.13.26 ||**

**gata-svārtham imaṁ dehaṁ virakto mukta-bandhanaḥ |**

**avijñāta-gatir jahyāt sa vai dhīra udāhṛtaḥ ||**

**śrīdhara-svāmī (bhāvārtha-dīpikā) : “**kiṁ-lakṣaṇo dhīraḥ ?” ity apekṣāyām āha | **gata-svārthaṁ** yaśo-dharmādi-śūnyam | **mukta-bandhanas** tyaktābhimānaḥ | kva gataḥ ? ity **avijñātā gatir** yasya, **sa dhīraḥ,** prāpta-duḥkhasya svayaṁ sahanena mukti-prāpteḥ ||26||

———————————————————————————————————————

**jīva-gosvāmī (krama-sandarbhaḥ) : gata-svārtham imaṁ deham** ity-ādi-dvaye pūrva ātura-sannyāsī | paras tu sad-vivekena bhagavac-charaṇatayā sannyāsīti tāratamyaṁ jñeyam ||26||

———————————————————————————————————————

**viśvanātha-cakravartī (sārārtha-darśiṇī) : gata-svārtham** akṛta-kṛṣṇa-bhajanatvena śoka-moha-jarādi-vyākulam | **mukta-bandhanaḥ** tyakta-dhana-putrādiḥ | kva gataḥ ? ity **avijñātā gatir** yasya saḥ | **jahyāt** kvāpi tīrthe **dehaṁ**, bhaktyaiva yas tyajet, **sa dhīraḥ** ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : gata-svārtham** akṛta-bhagavad-bhaktitvenāniṣpādita-deha-phalam | **mukta-bandhanas** tyakta-dhanātmajādiḥ | **kva gataḥ** ? iti janair avijñātā gatir yasya saḥ, **jahyāt** kutracit puṇya-kṣetre bhagavantaṁ smaran **dehaṁ** yas tyajet, sa dhīraḥ ||26||

 **...**

**|| 1.13.27 ||**

**yaḥ svakāt parato veha jāta-nirveda ātmavān |**

**hṛdi kṛtvā hariṁ gehāt pravrajet sa narottamaḥ ||**

**śrīdhara-svāmī (bhāvārtha-dīpikā) : narottamas** tu tataḥ prāg eva kṛta-pratīkāraḥ | **svakāt** svata eva | **parataḥ** paropadeśato vā ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : narottamas** tu prāg eva kṛta-pratīkāraḥ | tal-lakṣaṇam āha—**svakāt** svata eva **parataḥ** paropadeśato va **ātmavān** vivekī | dhanaṁ hṛdi kṛtva vaṇik yātītivat **hariṁ hṛdi kṛtvā **hariṁ prāptum iti bhāvaḥ | **sa narottamaḥ** | tatrātura-sannyāsī dhīraḥ, bhakti-vivekī narottama iti bhedaḥ ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : narottamas** tu pūrvam eva kṛta-pratīkāras tal-lakṣaṇam āha—**ya** iti | **parataḥ** paropadeśad **vā** | **ātmavān** viviktātma-niṣṭhaḥ, tvaṁ tu prāyo narottamo nāsīti bhāvaḥ ||27||

 **...**

**|| 1.13.28 ||**

**athodīcīṁ diśaṁ yātu svair ajñāta-gatir bhavān |**

**ito’rvāk prāyaśaḥ kālaḥ puṁsāṁ guṇa-vikarṣaṇaḥ ||**

**madhvācāryaḥ (bhāgavata-tātparyam) : svair ajñāta-gatiḥ** vivikta-gatiḥ ||28||

———————————————————————————————————————

**śrīdhara-svāmī (bhāvārtha-dīpikā) : **tvaṁ tu narottamo nābhūḥ, ata idānīṁ dhīro bhavety āha—atheti | **arvāg** arvācīnaḥ | eṣyann ity arthaḥ | **guṇān** dhairya-dayādīn **vikarṣaty** ācchinattīti tathā ||28||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tvaṁ tu narottamo nābhūr evāto dhīro bhavety āha—atha iti | **arvāk** arvācīnaḥ eṣyan **kāla** ity arthaḥ | **guṇaṇ** dhairya-dayādīn **vikarṣati** ācchinattīty arthaḥ ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **idānīṁ narottamas tvaṁ bhavety āha—**bhavān** **svaiḥ** pāṇḍavair **ajñāta-gatiḥ** sann **udīcīṁ diśaṁ yātu** yasmād **ito'rvācīnaḥ** **kālaḥ** kalir eṣyati, **guṇān** dhairya-dayādīn **vikarṣaty** apanayatīty arthaḥ ||28||

 **...**

**|| 1.13.29 ||**

**evaṁ rājā vidureṇānujena**

**prajñācakṣur bodhita ājamīḍhaḥ |**

**chittvā sveṣu sneha-pāśān draḍhimno**

**niścakrāma bhrātṛ-sandarśitādhvā ||**

**śrīdhara-svāmī (bhāvārtha-dīpikā) : ājamīḍho**’jamīḍha-vaṁśajaḥ | **prajñācakṣur** andhaḥ, **evaṁ** **bodhitaḥ** san | **draḍhimnaś** citta-dārḍhyāt | **bhrātrā sandarśito’dhvā** bandha-mokṣayor mārgo yasya saḥ ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : bodhitaḥ** mukty-arthaḥ bhakti-miśra-jñānopadeśenety arthaḥ | **ājamīḍhaḥ** ajamīḍha-vaṁśajaḥ | **draḍhimnaś** citta-dārḍhyād dhetoḥ | **bhrātrā sandarśitaḥ adhvā** bandha-mokṣayor mārgo yasya saḥ ||29||

———————————————————————————————————————

**baladeva-vidyabhūṣaṇaḥ (vaiṣṇavānandinī) : prajñā-cakṣu**-randhaḥ, **bodhito** mukti-phalāṁ hari-bhaktiṁ grāhitaḥ | **ājamīḍho**'jamīḍha-vaṁśodbhavaḥ, **draḍhimnaś** citta-dārḍhyād dhetor **niścakrāma**, **bhrātrā** vidureṇa | **sandārśito** bandha-muktyor **adhvā** panthā yasya saḥ ||29||

 **...**

**|| 1.13.30 ||**

**patiṁ prayāntaṁ subalasya putrī**

**pati-vratā cānujagāma sādhvī |**

**himālayaṁ nyasta-daṇḍa-praharṣaṁ**

**manasvinām iva sat samprahāraḥ ||**

**śrīdhara-svāmī (bhāvārtha-dīpikā) : subalasya putrī** gāndhārī **sādhvī** suśīlā **himālayaṁ** prayāntaṁ **patim anujagāma** | nanu kathaṁ sā sukumārī himādi-duḥkha-bahulaṁ himavantaṁ gatā ? ata āha—**nyasta-daṇḍānāṁ praharṣo** yasmiṁs tam | duḥkham api keṣāṁcit praharṣa-hetur bhavatīty atra dṛṣṭāntaḥ | **manasvināṁ** śūrāṇāṁ yuddhe saṁs tīvraḥ **saṁprahāro** yathā | pāṭhāntare sat-saṁprahāraṁ yuddhaṁ yatheti ||30||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : subalasya putrī** gāndhārī | **sādhvī** suśīlā | nanu sā sukumārī himādriṁ duḥkha-bahulaṁ kathaṁ gatā ? ity ata āha—**nyasta-daṇḍānāṁ praharṣo** yatra taṁ duḥkhakam api keṣāñcid utsāhavatāṁ praharṣa-hetur bhavatīti | atra dṛṣṭāntaḥ—**manasvināṁ** śūrāṇāṁ parama-sukumārāṇām api yuddha-vīrāṇāṁ **sad** utkṛṣṭaḥ **samprahāro** yuddham iva | "sat-samprahāram" iti pāṭhe klībatvam ārṣam | samprahārābhisampāta-kali-saṁsphoṭa-saṁyugāḥ ity amaraḥ ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : subalasya putrī** gāndhārā **himālayaṁ prayātaṁ patim anujagāma** | nanu sā sukumārī himālayaṁ kathaṁ gatā? tatrāha—**nyasta-daṇḍānāṁ praharṣo** yatra tam, tatra dṛṣṭāntaḥ—**manasvināṁ** śūrāṇāṁ sukumārāṇām api **sat saṁprahāram** āhavam iva | yathāhave svargānandānurāgas tathā mokṣānandānurāgo himālaye pravartaka iti bhāvaḥ ||30||

 **...**

**|| 1.13.31 ||**

**ajāta-śatruḥ kṛta-maitro hutāgnir**

**viprān natvā tila-go-bhūmi-rukmaiḥ |**

**gṛhaṁ praviṣṭo guru-vandanāya**

**na cāpaśyat pitarau saubalīṁ ca ||**

**madhvācāryaḥ (bhāgavata-tātparyam) : pitarau** kuntī-dhṛtarāṣṭrau  | na cāpy apaśyataḥ | tasya manasi teṣāṁ vipad-bhāvo babhūva | anyathā mahābhārata-virodhāt | skānde ca—


    bhīma-santarjito rājñas tv anujñāṁ prāpya yatnataḥ |


    dhṛtarāṣṭro vane vāsam akarod vatsara-trayam ||


    viduras tad-didṛkṣārtham āgateṣu vanaṁ purā |


    pāṇḍaveṣu tu rājānaṁ praviśyaikatvam āgataḥ ||


    tato dāvāgninā dagdhaṁ dhṛtarāṣṭraṁ ca saubalīm |


    śrutvā kuntī-carcitānte prāpuḥ pāṇḍu-sutas tadā ||


    tāṁs tadā nārado vidvān śamayāmāsa dharmavit |


    uktottamāṁ patiṁ teṣāṁ niṣṭhāṁ tātkālikīṁ tathā || iti ||31||

———————————————————————————————————————

**śrīdhara-svāmī (bhāvārtha-dīpikā) : krtaṁ maitraṁ** mitra-daivatyaṁ sandhyā-vandanaṁ yena | **natvā** saṁpūjya | **pitarau** vidura-dhṛtarāṣṭrau ||31||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : kṛtaṁ maitraṁ** mitra-daivatyaṁ sandhyā-vandanādikaṁ yena saḥ | **natvā** **tilādibhiḥ** sampūjyeti "praviśa piṇḍīm" itivad ākṣepa-labdham | **nāpaśyat** ca-kārāt na jñātavāṁś ca | **pitarau** dhṛtarāṣṭra-vidurau ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kṛtaṁ maitraṁ mitra-devatākaṁ sandhyopāsanaṁ yena saḥ | natva tilādibhir abhyarcyeti praviśa piṇḍīm iti vadākṣepāt prāptaṁ | pitarau dhṛtarāṣṭra-vidurau ||31||

 **...**

**|| 1.13.32 ||**

**tatra sañjayam āsīnaṁ papracchodvigna-mānasaḥ |**

**gāvalgaṇe kva nas tāto vṛddho hīnaś ca netrayoḥ |**

**ambā ca hata-putrārtā pitṛvyaḥ kva gataḥ suhṛt ||**

**madhvācāryaḥ (bhāgavata-tātparyam) : **brahmāṇḍe—


    dhṛtarāṣṭre mṛte sūtaḥ sañjayaḥ pāṇḍu-sūnave |


    gatiṁ śaśaṁsa kuntyāś ca gāndhārī-dhṛtarāṣṭrayoḥ || ity-ādi |

**pitṛvyo**’pi dhṛtarāṣṭra eva | dviruktis tātparyārthā | 


    yatrādhikaṁ tatparatā bahu-vāram api dhruvam |


    tad vadanti mahā-prājño loka-vedānusārataḥ || iti ca brahma-tarke ||32||

———————————————————————————————————————

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **he **gāvalgaṇe** gavalgaṇasya putra sañjaya ||32||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **he **gāvalgane** ! gavalganasya putra sañjaya ! **netrayor hīno** netrābhyāṁ rahitaḥ | **pitṛvyo** viduraḥ ||32||

 **...**

**|| 1.13.33 ||**

**api mayy akṛta-prajñe hata-bandhuḥ sa bhāryayā |**

**āśaṁsamānaḥ śamalaṁ gaṅgāyāṁ duḥkhito’patat ||**

**śrīdhara-svāmī (bhāvārtha-dīpikā) : akṛta-prajñe** manda-matau | **śamalam** aparādham **āśaṁsamāna** āśaṅkamānaḥ | **bhāryayā** saha ||33||

———————————————————————————————————————

**jīva-gosvāmī (krama-sandarbhaḥ) : **apīti | **śamalam** asya mad-vadhātmakam api pāpaṁ bhavatv iti vāñchayety arthaḥ ||33||

———————————————————————————————————————

**viśvanātha-cakravartī (sārārtha-darśiṇī) : **dhṛtarāṣṭraḥ **śamalaṁ** mat-kartṛkam aparādham **āśaṁsamānaṁ** yudhiṣṭhireṇa mama eko’pi putro na rakṣitas tat kiṁ me jīvitena ? iti manasānulapan nirvidyamāna ity arthaḥ | yad vā, asya mad-vadhātmakam api pāpaṁ bhavatv iti vāñchann ity arthaḥ ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : akṛta-prajñe** manda-matau **mayi** **hata-bandhur** dhṛtarāṣṭraḥ **śamalam **aparādham **āśaṁsamānaḥ** | mamaika-putro na rakṣitas tat kiṁ jīviteneti **duḥkhito** **bhāryayā saha** **gaṅgāyāṁ** **nyapatat** | yad vā, asya mad-vadhātmakaṁ pāpaṁ bhavatv iti mayi **śamalam** āśaṁsamāno vāñchan ||33||

 **...**

**|| 1.13.34 ||**

**pitary uparate pāṇḍau sarvān naḥ suhṛdaḥ śiśūn |**

**arakṣatāṁ vyasanataḥ pitṛvyau kva gatāv itaḥ ||**

**madhvācāryaḥ (bhāgavata-tātparyam) : pitṛvyau** gāndhārī-dhṛtarāṣṭrau ||34||

———————————————————————————————————————

**śrīdhara-svāmī (bhāvārtha-dīpikā) :** yāv **arakṣatāṁ,** tau | itaḥ sthānāt ||34||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tad upakārān smarann anutapati—pitarīti | **pitṛvyau** vidura-dhṛtarāṣṭrau ||34||

 **...**

**|| 1.13.35 ||**

**sūta uvāca—**

**kṛpayā sneha-vaiklavyāt sūto viraha-karśitaḥ |**

**ātmeśvaram acakṣāṇo na pratyāhātipīḍitaḥ ||**

**śrīdhara-svāmī (bhāvārtha-dīpikā) : kṛpayā** sneha-vaiklavyāc cātipīḍita **ātmeśvaraṁ** dhṛtarāṣṭram **apaśyan** | **viraha-karśitaś** ca **sūtaḥ** sañjayo **na praty** uttaram **āha** ||35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : kṛpayā** hā vṛddhayor anāthayoḥ kiṁ bhaviṣyatīti ceto-draveṇa sambandha-hetuko yaḥ **snehaḥ,** tena **vaiklavyāc** ca ||35||

———————————————————————————————————————

**baladeva-vidyabhūṣaṇaḥ (vaiṣṇavānandinī) : sūtaḥ** sañjaya **ātmeśvaraṁ** dhṛtarāṣṭam **acakṣāṇo**'paśyam **kṛpayā** vṛddhayor anāthayoḥ kiṁ bhāvīti citta-draveṇa, sva-svāmi-bhāva-hetukena **snehena vaiklavyāc** ca **viraha-karṣito** durbalo'**tipīḍitaḥ** san ||35||

 **...**

**|| 1.13.36 ||**

**vimṛjyāśrūṇi pāṇibhyāṁ viṣṭabhyātmānam ātmanā |**

**ajāta-śatruṁ pratyūce prabhoḥ pādāv anusmaran ||**

**śrīdhara-svāmī (bhāvārtha-dīpikā) : ātmanā** buddhyā **ātmanaṁ** mano **viṣṭabhya** dhairya-yuktaṁ kṛtvā | **prabhor** dhṛtarāṣṭrasya ||36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : ātmanā** buddhyā **ātmānaṁ** mano **viṣṭabhya** dhairya-yuktaṁ kṛtvā ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : ātmanā** buddhyā **ātmānaṁ** mano **viṣṭabhya** sthiraṁ kṛtvā | **prabhor** dhṛtarāṣṭrasya ||36||

 **...**

**|| 1.13.37 ||**

**sañjaya uvāca—**

**nāhaṁ veda vyavasitaṁ pitror vaḥ kula-nandana |**

**gāndhāryā vā mahā-bāho muṣito’smi mahātmabhiḥ ||**[^118]

**madhvācāryaḥ (bhāgavata-tātparyam) : muṣito’smi **iti pralāpaḥ ||37||

———————————————————————————————————————

**śrīdhara-svāmī (bhāvārtha-dīpikā) : gāndhāryāś** ca | **vyavasitaṁ** niścitam | yato **muṣito** vañcito'**smi** iti ||37||

———————————————————————————————————————

**jīva-gosvāmī (krama-sandarbhaḥ) : **sañjaya uvāceti | kvacin nāsti | nāhaṁ vedmīty ādau, 


    ahaṁ vyavasitaṁ rājan pitros te kula-nandana | 


    na veda sādhvyā gāndhāryā muṣito’smi mahātmabhiḥ || iti kvacit pāṭhaḥ ||37|| 

———————————————————————————————————————

**viśvanātha-cakravartī (sārārtha-darśiṇī) : veda** vedmi | **muṣito** vañcitaḥ | man-nidrā-samaye te gatā iti bhāvaḥ ||37||

———————————————————————————————————————

**baladeva-vidyabhūṣaṇaḥ (vaiṣṇavānandinī) : vyavasitaṁ** niścayaṁ, **muṣito** vañcitaḥ, mayi nidrāṇe gatā iti bhāvaḥ ||37||

 **...**

**|| 1.13.38 ||**

**athājagāma bhagavān nāradaḥ saha-tumburuḥ |**

**pratyutthāyābhivādyāha sānujo’bhyarcayan munim ||**

**śrīdhara-svāmī (bhāvārtha-dīpikā) : **evaṁ kiṁcit kālaṁ śocati tasminn atha **nārada ājagāma** | atrāsti kvacit pustake pāṭhāntaraṁ[^119] tad ullaṅghya yathā-sampradāyaṁ vyākhyāyate | śoka-vegād abhyarcayann ivāha rājā, na tv abhyarcayat |


    śokākrāntaḥ kṛpāviṣṭaḥ śraddhayā rahitaḥ pumān | \
guru-deva-dvijātīnāṁ pūjanaṁ na samācaret || iti smṛteḥ ||38||

———————————————————————————————————————

**jīva-gosvāmī (krama-sandarbhaḥ) : athājagāma** ity ādau, 


    etasminn antare viprā nāradaḥ pratyadṛśyata | 


    vīṇāṁ tritantrīṁ dhvanayan bhagavān saha-tumburuḥ | 


    rāja-dattopanītārdhyaṁ pratyutthañābhinanditam | 


    paramāsana āsīnaṁ pauravendraḥ sma bhāṣate ||

iti puṇyāraṇya-citsukhayoḥ sammataḥ pāṭhaḥ ||38||

———————————————————————————————————————

**viśvanātha-cakravartī (sārārtha-darśiṇī) : **śoka-vegād **abhyarcayann** ivāha—na tv abhyarcya ||38||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **śoka-vyākulatvād **abhyarcayann** iveti ||38||

 **...**

**|| 1.13.39 ||**

**yudhiṣṭhira uvāca—**

**nāhaṁ veda gatiṁ pitror bhagavan kva gatāv itaḥ |**

**ambā vā hata-putrārtā kva gatā ca tapasvinī |**

**karṇadhāra ivāpāre bhagavān pāra-darśakaḥ ||**

**athābabhāṣe bhagavān nārado muni-sattamaḥ ||**

**madhvācāryaḥ (bhāgavata-tātparyam) : kva gatau** ? ity adṛṣṭāpekṣayā ||39-40||

———————————————————————————————————————

**śrīdhara-svāmī (bhāvārtha-dīpikā) : nāhaṁ veda** vedmi | **tapasvinī** duḥkha-yuktā | **apāre** śokārṇave **bhagavāṁs** tam eva pāra-darśakaḥ | ato brūhīti śeṣaḥ ||39||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : apāre** śokārṇave | **bhagavān** sarvajñas tvam | ato brūhīti bhāvaḥ ||39||

———————————————————————————————————————

**baladeva-vidyabhūṣaṇaḥ (vaiṣṇavānandinī) : nāhaṁ veda** na vedmi | **tapasvinī** niyamavatī śoka-taptā ca ||39||

 **...**

**|| 1.13.41 ||**

**nārada uvāca—**

**mā kañcana śuco rājan yad īśvara-vaśaṁ jagat |**

**lokāḥ sapālā yasyeme vahanti balim īśituḥ |**

**sa saṁyunakti bhūtāni sa eva viyunakti ca ||**

**śrīdhara-svāmī (bhāvārtha-dīpikā) : **ādāv eva yathā-vṛtta-kathane śokena mūrcchitaḥ pated iti prathamaṁ tāvac chokam upaśamayati | **kañcana mā śuco** mā śoca | na kevalaṁ tān eva | **yad** yasmād **īśvarādhīnaṁ jagat** | tad evāha—**lokā** iti | **saṁyunakti** saṁyojayati | **viyunakti** viyojayati ca ||41||

———————————————————————————————————————

**jīva-gosvāmī (krama-sandarbhaḥ) : mā kañcana** ity-ādau hi pāratantrya-mātram uktam | tataś cedaṁ vinā pravṛttau pāratantryam uktveti pāratantrya-viśeṣoktir na ghaṭate | **sa saṁyunakti** ity ardhaṁ ca kvacin nāsti | kintu **vahanti balim īśitur** iti sthāna-dvaye pāṭhenaiva prathama-lekhaka-bhramo’yaṁ kvacit sampradāye’nuvṛtta iti lakṣyate ||41||

———————————————————————————————————————

**viśvanātha-cakravartī (sārārtha-darśiṇī) : **ādāv eva yathā-vṛtta-kathane śokena mūrcchitaḥ pated iti prathamaṁ tāvat śokam upaśamayati | **mā śucaḥ** mā śoca | tayor vicchedena sīdāmīti ced apratikāryam etat saṁyoga-viyogayor īśvarādhīnatvād ity āha—**sa** iti ||41||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ādau yathā vṛttārtha-kathane śoka-mūrcchito nṛpatir nipated ataḥ pūrvaṁ śokaṁ nivartayann āha—**mā kañcana** iti | **mā śucaḥ** mā śoca | tatra hetuḥ—**yad** iti ||41||

 **...**

**|| 1.13.42 ||**

**yathā gāvo nasi protās tantryāṁ baddhāś ca dāmabhiḥ ||**

**vāk-tantryāṁ nāmabhir baddhā vahanti balim īśituḥ ||42||**

**śrīdhara-svāmī (bhāvārtha-dīpikā) : gavo** balīvardā **nasi** nāsikāyāṁ **protās** tantryāṁ dīrgha-tantyāṁ dāmabhir baddhāḥ svāmino baliṁ vahanti yathā | evaṁ vāk-tantyāṁ kartavyākartavya-vidhāyaka-veda-lakṣaṇāyāṁ nāmabhir brahmacārīty-ādi-varṇāśrāma-lakṣaṇair baddhāḥ parameśvarasya baliṁ tena preritāḥ sarve vahantīty arthaḥ ||42||

———————————————————————————————————————

**jīva-gosvāmī (krama-sandarbhaḥ) : **yathā gāva iti padyaṁ kvacin nāsti | yathā krīḍety āder avatārikānusāreṇa tu svāmi-sammatam iti lakṣyate ||42||

———————————————————————————————————————

**viśvanātha-cakravartī (sārārtha-darśiṇī) : **sa eva saṁyunaktīty uktam artha-dvayam ukta-poṣa-nyāyena sa-dṛṣṭāntaṁ krameṇāha—gāvas tantryām ekasyām eva dīrghāyāṁ rajjvāṁ sarva eva baddhāḥ tatra pṛthak dāmabhir nasi protāḥ | nanu prakṛte kā vā tantrī dāmāni vā kānīty apekṣāyām āha—vāk veda eva tantrī tasyāṁ nāmabhir brāhmaṇa-kṣatriya iti brahmacārī gṛhastha ity-ādibhir eva dāmabhir baddhā balim aharahaḥ sandhyām upāsītety ādi-lakṣaṇaṁ śāsanam ||42||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tad-viyogena viṣīdāmi iti cet, tatrāha—**sa** iti sārdhābhyāṁ, saṁyoga-viyogayor īśādhīnatvād viyogas tvayā pratikāryo nety arthaḥ | uktam artha-dvayaṁ dṛṣṭāntena puṣṇann āha—yatheti dvābhyāṁ | gāvo balīvardā yathā ekasyām eva dīrgha rajjvāṁ baddhāḥ pṛthak pṛthak dāmabhirnasi nāsikāyāṁ protā grathitāḥ, 

nanu prakṛte kā tantrī, kāni ca dāmāni? tatrāha—vāk veda-lakṣaṇā tantrī | tasyāṁ brāhmaṇa-kṣatriyādibhir brahmacāri-gṛhasthādibhiś ca dāmabhir baddhā īśitur baliṁ haranti, sva-svarṇāśrama-vihita-karmānuṣṭhāna-lakṣaṇaṁ nivedayantīty arthaḥ ||42||

 **...**

**|| 1.13.43 ||**

**yathā krīḍopaskarāṇāṁ saṁyoga-vigamāv iha |**

**icchayā krīḍituḥ syātāṁ tathaiveśecchayā nṛṇām ||**

**śrīdhara-svāmī (bhāvārtha-dīpikā) : **pravṛttau pāratantryam uktvā saṁyoga-viyogayor apy āha—yatheti | krīḍopaskārāṇāṁ krīḍā-sādhanānāṁ (dāru-racita-meṣādīnām) ||43||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **krīḍopaskarāṇāṁ krīḍā-sādhanānām akṣādīnām ||43||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **krīḍopaskarāṇāṁ krīḍā-sādhanānām ||43||

 **...**

**|| 1.13.44 ||**

**yan manyase dhruvaṁ lokam adhruvaṁ vā na cobhayam |**

**sarvathā na hi śocyās te snehād anyatra mohajāt ||**

**śrīdhara-svāmī (bhāvārtha-dīpikā) : **īśvarādhīnatvān na śokaḥ kārya ity uktam | śoka-tattve ca vicāryamāṇo nirviṣayo’yaṁ śoka ity āha | yadyapi lokaṁ janaṁ dhruvaṁ jīva-rūpeṇa | adhruvaṁ deha-rūpeṇa | na ceti | na dhruvaṁ nāpy adhruvam | śuddha-brahmarūpeṇānirvacanīyatvena vā ubhayaṁ cij-jaḍāṁśataḥ | sarvathā caturṣv api pakṣeṣu te pitrādayo na śocyāḥ | snehād anyatra | sneha eva kevalaṁ śoka-hetuḥ sa cājñāna-mūla ity arthaḥ ||44||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **īśvarādhīnatvān na śokaḥ kārya ity uktam, lokatattve tu vicāryamāṇe nirviṣayo’yaṁ śoka ity āha—yad yadi lokaṁ janaṁ dhruvaṁ jīva-rūpeṇa adhruvaṁ deha-rūpeṇa na ubhayaṁ na dhruvaṁ nāpy adhruvaṁ brahma-rūpeṇa vā śabdād ubhayaṁ ca cij-jaḍāṁśa-rūpeṇa | sarvathā caturṣv api pakṣeṣu te pitrādayo na śocyāḥ snehād anyatra vivekādau sati | sneha eva kevalaṁ śoka-hetuḥ sa cājñāna-mūla ity arthaḥ | mohajād ity anena bhagavad-bhakti-sambandhī sneho vyāvṛttaḥ | tad-utthaṁ śokaṁ tu karuṇa-rasa-sthāyi-bhāvaṁ paramopādeyaṁ manyate ||44||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **prāṇi-saṁyoga-viyogayor īśādhīnatvāc-choko na yogya ity uktam | idānīṁ vastu-svarūpe parīkṣyamāṇe na śokāvakāśa ity āha—ya yadi lokaṁ jīva-rūpeṇa dhruvaṁ deha-rūpeṇādhruvaṁ manyase, na cobhayaṁ dhruvādhruva-bhinnam ity arthaḥ | sarvarthā prakāratraye'pi te pitrādayaḥ śocyā na bhavanti | dhruva-pakṣe kūṭasthatvān na śokaḥ adhruva-pakṣe nitya-vinaśvaratvān na saḥ, dhruvādhruva-bhinna-pakṣe tādṛśasyaikasyā-sattvena śokasya nirviṣayatvāt-tathā | tarhi kiṁ-nimitto'yaṁ loke śokas tatrāha —snehād anyatra mohajād iti | deha-gehādāvahaṁmameti viparīta jñānaṁ-mohaḥ, taj-jātāt snehād anyatreti tādṛśaḥ snehaḥ śokasthānam ity arthaḥ | tathā ca bhrānti-janyaḥ snehaḥ śoka-hetur na hari-tad-bhakta-snehas tatheti ||44||

 **...**

**|| 1.13.45 ||**

**tasmāj jahy aṅga vaiklavyam ajñāna-kṛtam ātmanaḥ |**

**kathaṁ tv anāthāḥ kṛpaṇā varteraṁs te ca māṁ vinā**[^120]** ||**

**śrīdhara-svāmī (bhāvārtha-dīpikā) : **tasmān māṁ vinā kathaṁ te varterann ity ātmano manaso vaiklavyaṁ vyākaulatāṁ tyaja ||45||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tasmān māṁ vinā kathaṁ te varterann iti manaso vaiklavyaṁ tyaja ||44||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tasmān-māṁ vinānāthās te kathaṁ varterann ity ātmano manase vaiklavyaṁ jahi tyajyerthaḥ ||45||

 **...**

|| 1.13.46 ||

**kāla-karma-guṇādhīno deho’yaṁ pāñca-bhautikaḥ |**

**katham anyāṁs tu gopāyet sarpa-grasto yathā param ||**

**śrīdhara-svāmī (bhāvārtha-dīpikā) : **tatra tvad-dehatas teṣāṁ vṛttir etat tāvan nāstīty āha | kālo guṇa-kṣobhakaḥ | karma janma-nimittam | guṇā upādānam | tad-adhīnaḥ pāñcabhautiko jaḍas tad-vibhāge nāśavāṁś ca | sarpa-grasto’jagara-gilito yathānyaṁ na rakṣati tadvat ||46||

———————————————————————————————————————

**jīva-gosvāmī (krama-sandarbhaḥ) : **mamāyaṁ pitrādir mayā rakṣya ity abhimāno na kartavya ity āha—kāleti ||46||

———————————————————————————————————————

**viśvanātha-cakravartī (sārārtha-darśiṇī) : **nahi kaścid api kam api vṛtti-dānādinā rakṣituṁ prabhavatīty āha—kālaḥ sāmānyato nimittam | karma janma-nimittam | guṇā upādānaṁ tad-adhīnaḥ pāñcabhautika iti tad-vibhāge sadya eva nāśavān ity arthaḥ | ekaḥ sarpa-daṣṭaṁ gopāyituṁ naiva śaknotīty arthaḥ ||46||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **na khalu ko'pi kañcij-jīvikārpaṇādinā rakṣituṁ prabhavatīty āha—kālaḥ sādhāraṇa-nimittaṁ, karma janma-nimittaṁ, guṇastūpādānaṁ tad adhīno'yaṁ pāñca-bhautiko dehaḥ | tad-vibhāge sadya eva vinaṣyet | īdṛśaḥ katham anyān gopāyet? nety arthaḥ | tatra dṛṣṭāntaḥ—sarpeti | yathaikaḥ sarpadaṣṭo'nyaṁ sarpa-daṣṭaṁ gopāyituṁ na śaknoti, tadvad ity arthaḥ ||46||

 **...**

|| 1.13.47 ||

**ahastāni sahastānām apadāni catuṣ-padām |**

**phalgūni tatra mahatāṁ jīvo jīvasya jīvanam ||**

**śrīdhara-svāmī (bhāvārtha-dīpikā) : **īśvareṇa vṛttiś ca sarvataḥ sulabhaivety āha | ahastāni paśv-ādīni | upadāni tṛṇādīni | tatra teṣv ahastādiṣv api phalgūny alpāni | evaṁ jīvaḥ sarvo’pi jīvasya sarvasya jīvanaṁ jīvikā | etenaiva sarvato mṛtyu-grāsatvaṁ coktam ||47||

———————————————————————————————————————

**jīva-gosvāmī (krama-sandarbhaḥ) : **vyāghrādibhir bhakṣite ca tasmin duḥkhaṁ na kartavyam ity āha—ahastānīti _||_47||

———————————————————————————————————————

**viśvanātha-cakravartī (sārārtha-darśiṇī) : **ato jīvikām api īśvara eva sarveṣām eva prathamam eva vyavasthāpitavān ity āha—ahas tāni mṛgādīni | apadāni tṛṇādīni | tatrāpi mahatāṁ matsyādīnāṁ phalgūni matsyādīni | ato jīvasya jīva eva jīvikā sāhajikī | tena tapasvināṁ patra-puṣpa-phalādir īśvara-kalpitaivāniṣiddhā jīvikāsti | kim-arthaṁ tvaṁ viṣīdasīti bhāvaḥ ||47||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **īśvaras tu sarveṣāṁ jīvikāṁ sampāditavān astīty āha—ahastāni mṛgādīni apadāni tṛṇādīni, tatrāpi mahatāṁ matsyādīnāṁ phalgūni matsyādīni, evaṁ jīva eva jīvasya jīvanaṁ pareśena nimitaṁ, tathā ca patra-phalādikaṁ jīvanaṁ | tena nirmitam aniṣiddham astīti viṣādas tava na yogya iti ||47||

 **...**

|| 1.13.48 ||

**tad idaṁ bhagavān rājann eka ātmātmanāṁ sva-dṛk |**

**antaro’nantaro bhāti paśya taṁ māyayorudhā ||**

**śrīdhara-svāmī (bhāvārtha-dīpikā) : **moha-nivṛtty-arthaṁ dvaitasyāvastutvam āha | tad idam ahasta-sahastādi-rūpaṁ jagat | sva-dṛg bhagavān eva na tataḥ pṛthak | sa caika eva na tu nānā | nanu sajātīya-vijātīya-bhede pratyakṣe kuta etat tatrāha | ātmanāṁ bhoktṝṇām ātmā svarūpam | ato na sajātīya-bhedaḥ | antaro’nantaraś ca antar bahiś ca bhoktṛ-bhogya-rūpaś ca bhāti | ato na vijātīya-bhedo’pi | nanv ekaḥ kathaṁ tathā pratīyate’ta āha | māyayā bahudhā bhāti taṁ paśyeti ||48||

———————————————————————————————————————

**jīva-gosvāmī (krama-sandarbhaḥ) : **etac ca jagat bhagavad-durvitarkya-śakti-maya-kāryatvāt tad-adhīnam evety āha—tad idam iti | māyayā durvitarkya-śaktyā bhagavān evedaṁ bhāti | etad-rūpeṇa pariṇamate | svayaṁ tu svarūpeṇaiva tiṣṭhati, cintāmaṇivat ||48||

———————————————————————————————————————

**viśvanātha-cakravartī (sārārtha-darśiṇī) : **nanu yadīśvara-vaśaṁ jagad ity-ādinā tvayoktaṁ bhagavad-adhīnaṁ sarvaṁ cet kathaṁ kāla-karma-guṇādhīno deha ity ucyate | satyam | kāla-karmādikasya sarvasya jagato bhagavac-chakti-kāryatvāt sarvaṁ bhagavān evety āha—tad idam iti | svarūpa-śaktyā ātmanāṁ jīvānām ātmā antaryāmi-rūpeṇa | sva-dṛk sva-prakāśaḥ | antaro bhoktṛ-rūpeṇa jīvaḥ | anantaro bahir bhogya-rūpeṇa sukha-duḥkhādi | māyayeti | bhagavān eva śakti-traya-rūpeṇa bhāti | atas tam evaikaṁ māyayā śaktyā urudhā deva-tiryag-ādi-deha-rūpeṇa bahudhā ||48||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu ced īśvara-vaśaṁ jagatvayoktaṁ, tarhi kāla-karma-guṇādhīno dehaḥ katham ucyate? tatrāha—eka eva bhagavān idaṁ jagat, nanu vijñānānandaḥ kathañcij-jaḍātmakaṁ jagat? tatrāha—māyayor udheti | svaśaktyā jagad-rūpa ity arthaḥ | triguṇātmikātha jñānaṁ ca tathā cic-chaktir eva ca | māyā-śabdena bhaṇyante śabda-tattvārthavedibhiḥ iti śabda-mahodadheḥ | cicchaktir atra parākhyā kṣetrajñākhyā ca gṛhyate, dvayoś cid-rūpa-viśeṣāt, kālo'pi tac-chaktiḥ svakāla-śaktyā kṣapayan [bhā.pu. 10.1.22] iti vakṣyamāṇāt | tathā ca parākhyayātmanāṁ jīvānām ātmāntaryāmī | antaro'pratyakṣaḥ | triguṇayā kṣetrajñākhyayā kālākhyayā cānantaro jagad-rūpa ity arthaḥ | tad idaṁ tvaṁ viveka-dṛṣṭyā paśyati ||48||

 **...**

**|| 1.13.49 ||**

**so’yam adya mahārāja bhagavān bhūta-bhāvanaḥ |**

**kāla-rūpo’vatīrṇo’syām abhāvāya sura-dviṣām ||**

**śrīdhara-svāmī (bhāvārtha-dīpikā) : **kvāsāv astīdṛśo mahā-māyāvī, dvārakāyām ity āha—so’yam iti | asyāṁ bhūmyām | abhavāya nāśāya ||49||

———————————————————————————————————————

**jīva-gosvāmī (krama-sandarbhaḥ) : **so’yam adyeti | vartamāna-sāmīpye vartamānavad vā iti nyāyena sura-dviṣām abhavāyaiva kāla-rūpaḥ | svayaṁ tu paramānanda-rūpa evety arthaḥ ||49||

———————————————————————————————————————

**viśvanātha-cakravartī (sārārtha-darśiṇī) : **kvāsāv astīdṛśo māyāvī ? dvārakāyām ity āha—so’yam iti | asyāṁ bhūmau sura-dviṣām abhāvāya nāśāya kāla-rūpas tair eva kāla-rūpatvenānubhūyamānaḥ svayaṁ tu paramānanda-rūpa evety arthaḥ ||49||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanv īdṛśo'sau kvāste? tatrāha–so'yam iti | asyāṁ bhuvi suradviṣāmabhavāya vināśāyāvatīrṇaḥ, kālo rūpaṁ śaktir yasya saḥ | taiḥ kāla-rūpatvena pratīyamānaḥ svayaṁ vijñānānanda-vapur dvāravatyām astīti ||49||

 **...**

**|| 1.13.50 ||**

**niṣpāditaṁ deva-kṛtyam avaśeṣaṁ pratīkṣate |**

**tāvad yūyam avekṣadhvaṁ bhaved yāvad iheśvaraḥ ||**

**śrīdhara-svāmī (bhāvārtha-dīpikā) : **tarhi śrī-kṛṣṇo’trāstīty atraivāsthāṁ mā kṛthā ity āha | tac ca devānāṁ kāryaṁ tena niṣpāditam, kevalam aśeṣaṁ pratīkṣyate | yadu-kula-kṣayam iti hṛdi-stham | tato nijaṁ dhāma yāsyati tato yūyam api gacchatety arthaḥ | tac ca bhūtam api viduravad eva nāvarṇayat ||50||

———————————————————————————————————————

**jīva-gosvāmī (krama-sandarbhaḥ) : **avaśeṣaṁ bhavatām ākarṣaṇa-pūrvam iti hṛt-stham ||50||

———————————————————————————————————————

**viśvanātha-cakravartī (sārārtha-darśiṇī) : **kevalam avaśeṣaṁ pratikṣata iti yadu-kulānām antardhāpanam iti hṛdi-stham | tac ca bhūtam api viduravad eva nāvarṇayat | avekṣadhvam ity asya karmāprayogād ahantāspadaṁ ca sarvam eva labhyate | tad-antardhāne śrute sati sarvam evopekṣadhvam iti bhāvaḥ ||50||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **avaśeṣaṁ yaduvaṁśāntardhāpanam iti hṛdgataṁ, tac ca jātam api viduravan-noktavān | tāvad yūyam iti avaśeṣe tena niṣpādite sarvam upekṣadhvam iti bhāvaḥ ||50||

 **...**

**|| 1.13.51 ||**

**dhṛtarāṣṭraḥ saha bhrātrā gāndhāryā ca sva-bhāryayā |**

**dakṣiṇena himavata ṛṣīṇām āśramaṁ gataḥ ||**

**madhvācāryaḥ (bhāgavata-tātparyam) : **gamana-kāle saha-bhrātā ||51||

———————————————————————————————————————

**śrīdhara-svāmī (bhāvārtha-dīpikā) : **tad eva śokam āsthāṁ ca nivārya jijñāsave tasmai yathā-vṛttaṁ kathayati—dhṛtarāṣṭra iti ṣaḍbhiḥ | himavato dakṣiṇe bhāge ||51||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tad evaṁ śokaṁ nivārya jijñāsave tasmai yathā-vṛttaṁ kathayati—dhṛtarāṣṭra iti ṣaḍbhiḥ | dakṣiṇena dakṣiṇasyāṁ diśi ||51||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tad evaṁ tattvopadeśena śokaṁ nivārya yathāvṛttam āha ṣaḍbhiḥ | dakṣiṇena dakṣiṇasyāṁ diśi ||51||

 **...**

**|| 1.13.52 ||**

**srotobhiḥ saptabhir yā vai svardhunī saptadhā vyadhāt |**

**saptānāṁ prītaye nānā**[^121]** sapta-srotaḥ pracakṣate ||**

**śrīdhara-svāmī (bhāvārtha-dīpikā) : **tad api kutrety āha—srotobhir iti | yā vai prasiddhā svardhunī sā ātmānaṁ yatra saptadhā vyadhāt | kim artham | nānā pṛthak saptabhiḥ srotobhiḥ pravāhaiḥ saptānām ṛṣīṇāṁ pratīyate | ataeva tat tīrthaṁ sapta-sroto vadanti ||52||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yā vai prasiddhā svardhunī gaṅgā sā ātmānaṁ saptadhā vyadhāt | kim-artham ? saptānām ṛṣīṇāṁ prītaye | atas tat tīrthaṁ sapta-srota eva nāma marīci-gaṅgā atri-gaṅgety ādi nānā-nāmnā vadanti ||52||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yā vai prasiddhā svardhunī gaṅgā sā yatrātmānaṁ saptadhā vyadhāt, kim arthaṁ? saptānām ṛṣīṇāṁ prītaye, atas tat-tīrthaṁ tat-tan-nāmnā sapta-srotaḥ pracakṣate | marīci-gaṅgātrigaṅgety-ādīni nāmāni ||52||

 **...**

**|| 1.13.53-54 ||**

**snātvānusavanaṁ tasmin hutvā cāgnīn yathā-vidhi |**

**ab-bhakṣa upaśāntātmā sa āste vigataiṣaṇaḥ ||**

**jitāsano jita-śvāsaḥ pratyāhṛta-ṣaḍ-indriyaḥ |**

**hari-bhāvanayā dhvasta-rajaḥ-sattva-tamo-malaḥ ||**

**madhvācāryaḥ (bhāgavata-tātparyam) : **asti ity ādy atītārthe sa eṣa etarhy adhyāstaḥ āsanaṁ pārthivocitam ity-ādivat | suptiṅ-pada-graha-liṅga-narāṇāṁ kāla-halac svara-kartṛ-ṣaṅāṁ ca | vyatyayam icchati śāstra-kṛd eṣāṁ so’pi ca sidhyati bāhulakena iti mahā-vyākaraṇe |


    vyāsādayo vartamānam atītān āgate tathā |


    vyatyasyāpi vadanty addhā mohanārthaṁ durātmanām ||


    paurvāparyaṁ yato naiva sadaiva parivartanāt |


    ataś ca vyatyād etad vadanti jñāna-cakṣuṣaḥ || iti brāhme ||53||

———————————————————————————————————————

**śrīdhara-svāmī (bhāvārtha-dīpikā) : **tatra tena kṛtam aṣṭāṅga-yogam āha —snātveti caturbhiḥ | tatra snānaṁ homo’b-bhakṣaṇaṁ ceti niyamā uktāḥ | bhakṣa-sthāne apāṁ svīkārād ab-bhakṣaḥ | upaśānta ātmā yasya saḥ | vigatāḥ putrādy-eṣaṇā yasmād iti yamā uktāḥ ||53||

jitāsana ity-ādinā āsana-prāṇāyāma-pratyāhārā uktāḥ | hari-bhāvanayeti dhāraṇoktā | dhvastā rajaḥ-sattva-tamo-rūpā malā yasyeti phalato dhyānam uktam ||54||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tena kṛtam aṣṭāṅga-yogam āha—snātveti caturbhiḥ | tatra snānaṁ homo’b-bhakṣaṇaṁ ca niyamā uktāḥ | upaśāntātmā vigataiṣaṇa iti yamaḥ | jitāsana ity-ādinā āsana-prāṇāyāma-pratyāhārāḥ | hari-bhāvanayeti dhāraṇā-dhyāne ukte ||54||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tenānuṣṭhitam aṣṭāṅgaṁ yogam āhā—snātveti caturbhiḥ | snāna-homāv-bhakṣaṇāni niyamāḥ ||53|| \
 \
jitāsanety-ādināsana-prāṇāyāma-pratyāhārāḥ, hari-bhāvanayeti dhāraṇādhyāne ||54||

 **...**

**|| 1.13.55-56 ||**

**vijñānātmani saṁyojya kṣetrajñe pravilāpya tam |**

**brahmaṇy ātmānam ādhāre ghaṭāmbaram ivāmbare ||**

**dhvasta-māyā-guṇodarko niruddha-karaṇāśayaḥ |**

**nivartitākhilāhāra āste sthāṇur**[^122]** ivācalaḥ ||**

**madhvācāryaḥ (bhāgavata-tātparyam) : **


    vijñānātmā viriñco’yaṁ yas tasmiṁ līyate jagat |


    yādāṁsi sāgare yadvat sa-kṣetrajñe janārdane ||


    hṛdisthe ca sa ca vyāpte svātmany ekībhavaty uta |+++

———————————————————————————————————————

**śrīdhara-svāmī (bhāvārtha-dīpikā) : **samādhim āha—vijñāneti dvābhyām | ātmānaṁ mano’haṅkārāspadaṁ sthūla-dehād viyojya vijñānātmany buddhau saṁyojyaikī-kṛtya taṁ ca vijñānātmānaṁ dṛṣyāṁśād viyojya kṣetra-jñe draṣṭari pravilāpya taṁ ca kṣetra-jñaṁ draṣṭr aṁśād viyojyādhāre āśraya-sañjñe brahmaṇi pravilāpya | ghaṭāmbaraṁ ghaṭopādher viyojya yathā mahākāśe pravilāpyate tadvat ||55||

vyutthānābhāvam āha—dhvasteti | antar guṇa-kṣobhād vā bahir indriya-vikṣepād vā vyutthānaṁ bhavet, tad ubhayaṁ tasya nāsti | yato dhvasto māyā-guṇānām udarka uttara-phalaṁ vāsanā yasya saḥ | niruddhāni karaṇāni cakṣur ādīny āśayo manaś ca yasya saḥ | ataeva nivartito’khila āhāro bhojyam indriyair viṣayāharaṇaṁ vā yena saḥ | sthāṇur iva niścala āste ||56||

———————————————————————————————————————

**jīva-gosvāmī (krama-sandarbhaḥ) : **ātmānam ahaṅkārāspadaṁ sūkṣma-dehaṁ sthūla-dehād viyojya kṣetrajñe deha-dvayābhimāny-avastha-jīve pravilāpya taṁ ca kṣetrajñaṁ vijñānātmani śuddha-jīva-svarūpe pravilāpya taṁ ca brahmaṇi saṁyojya | ghaṭāmbaram iti cid-rūpatvenaivābhedāṁśe dṛṣṭānta iti jñeyam ||55||

———————————————————————————————————————

**viśvanātha-cakravartī (sārārtha-darśiṇī) : **vijñāneti | sva-deha-gatāni bhūtāni krameṇa kāraṇeṣu praveśya ātmānam ahaṅkāraṁ vijñānātmani mahat-tattve saṁyojya saṁyuktaṁ bhāvayitvā taṁ ca vijñānātmānaṁ kṣetrajñe jīve pravilāpya saṁyuktaṁ vibhāvyety arthaḥ | taṁ ca kṣetrajñaṁ brahmaṇi saṁyojya ātmānaṁ sva-deha-stham antaryāminam ādhāre āśraya-tattve bhagavaty aṁśini saṁyuktaṁ vibhāvya | nanv antaryāmi-bhagavator aikyam eva prasiddham | satyam aikye’pi aupacāriko bhedo vivakṣita eveti sa-dṛṣṭāntam āha—ghaṭāmbaram ivāmbara iti | upādhistham ākāśaṁ nirupādhāv ākāśe iva | tayoś ca ghātākāśa-mahākāśayoḥ vastutaḥ sarva-vyāpakatvād aikyam evety arthaḥ | vyutthānābhāvam āha dhvasteti | antarguṇa-kṣobhād vā bahir indriya-vikṣepād vā vyutthānaṁ bhavet | tad ubhayaṁ tasya nāsti yato dhvastā māyāyā guṇānām udarka uttara-phalaṁ vāsanā yasya saḥ | ata eva nirudhyety ādi ||55-56||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vijñāneti—sva-deha-gatādīni pṛthivyādīni krameṇa kāraṇe'haṅkāre saṁyojya taṁ ca vijñānātmani mahattatve saṁyojya taṁ ca kṣetrajñe jīve pravilāpya saṁyojya, taṁ ca brahmaṇyantaryāmiṇi saṁyojya taṁ ca tad ādhāre āśraya-tattve tad aṁśini saṁyojya | nanv antaryāmi-bhagavatoradvaitāt katham atra dvaitam uktam? tatra dṛṣṭāntena dvaitaṁ pariharati—ghaṭe naṣṭe yathā ghaṭāmbaraṁ mahāmbare līyate, tathā pralayādau niyamye līne sati niyāmako vyāpake svāṁśini līyate | anāviṣkṛta-niyamana-śaktikaḥ san tasminn aikyam etīti ||55|| \
 \
avyutthānamāha—dhvasto māyāguṇānāmudarka uttaraphalaṁ vāsanā yasya saḥ | ateva niruddhetyādi | antarguṇa-vikṣobhādvahirindriyavikṣepādvā vyutthānaṁ syattadubhayaṁ tasya nāstītyavyutthāna-siddhiḥ ||56||

 **...**

|| 1.13.57 ||

**tasyāntarāyo maivābhūḥ sannyastākhila-karmaṇaḥ |**

**sa vā adyatanād rājan parataḥ pañcame’hani |**

**kalevaraṁ hāsyati svaṁ tac ca bhasmī-bhaviṣyati ||**

**śrīdhara-svāmī (bhāvārtha-dīpikā) : **tathā-bhūtam apy ānetum udyataṁ praty āha—tasyeti | antarāyo vighnaḥ | maivābhūr ity aḍ-āgamaś chāndasaḥ | darśanam api tāvat kuryām ity udyataṁ praty āha | sa vai adyatamād ahnaḥ parata uttaratra | svaṁ svādhīnam | tarhi tad-dāhārthaṁ gamiṣyāmi nety āha tac ceti ||57||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tathābhūtam apy ānetum udyataṁ pratyāha—tasyeti | antarāyo vidhno maivābhūḥ | aḍ-āgamaś chāndasaḥ | tad-darśanam api tāvat kuryām ity udyataṁ pratyāha—sa vā iti | tarhi tad-dāhārthaṁ gamiṣyaṁi nety āha—tac ceti ||57||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu tādṛśam apy ānayāmīti cet-tatrāha-tasyeti | aḍāgamac-chāndasaḥ | nanu sa mayā draṣṭavya iti cet-tatrāha–sa vā iti | nanu tad-dāhārthaṁ yāsyāmi, tatrāha—tac-ceti ||57||

 **...**

**|| 1.13.58 ||**

**dahyamāne’gnibhir dehe patyuḥ patnī sahoṭaje |**

**bahiḥ sthitā patiṁ sādhvī tam agnim anu vekṣyati ||**

**śrīdhara-svāmī (bhāvārtha-dīpikā) : **tarhi gāndhāry-ānayanāya gamiṣyāmi nety āha | patyur dehe **sahoṭaje** parṇa-śālā-sahite yogāgninā saha gārhapatyādibhir **dahyamāne** tasya **patnībahiḥ sthitā** satī taṁ patim **anv agniṁ vekṣyati** pravekṣyati ||58||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tarhi gāndhāryānayanāya gamiṣyāmi netyāha—patyur dehe sahoṭaje parṇaśālā-sahite agnibhiḥ yogāgni-gārhapatyādibhir dahyamāne tasya patnī bahiḥ-sthitā patim anu agniṁ vekṣyati pravekṣyati ||58||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu gāndhārīmānetuṁ yāsyāmīti tatrāha—–patyur dehe sahoṭaje parṇaśālā-sahite yogāgninā gārhapatyādibhiś cāgnibhir dahyamāne sati tasya patnī vahiḥsthitā taṁ patimanv agniṁ pravekṣyati ||58||

 **...**

|| 1.13.59 ||

**viduras tu tad āścaryaṁ niśāmya kuru-nandana |**

**harṣa-śoka-yutas tasmād gantā tīrtha-niṣevakaḥ ||**

**śrīdhara-svāmī (bhāvārtha-dīpikā) : **tarhi vidurānayanārthaṁ gantavyam eva nety āha | viduras tu tan niśāmya dṛṣṭvā bhrātuḥ sugatyā harṣas tan-mṛtyunā śokaś ca tābhyāṁ yuktas tasmāt sthānāt tīrthāni sevituṁ gantā gamiṣyati ||59||

———————————————————————————————————————

**jīva-gosvāmī (krama-sandarbhaḥ) : **vidura iti | harṣo’yaṁ dhṛtarāṣṭrasya sad-gati-prāpter harṣa-prāya eva jñeyaḥ | śokas tu mūlato yaḥ, sa eva jñeyaḥ ||59||

———————————————————————————————————————

**viśvanātha-cakravartī (sārārtha-darśiṇī) : **tarhi vidurānayanārthaṁ gantavyam eva nety āha—viduras tu tan niśāmya dṛṣṭvā | tan-muktyā harṣaḥ loka-vyavahāreṇa śokaś ca | tasmāt sthānāt tīrthāni niṣevituṁ gantā gamiṣyati | atra bhaktāparādhini dhṛtarāṣṭre vidurasya tādṛśa-kṛpābhāvān muktir evābhūn na tu prema-bhaktir iti jñeyam ||59||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **viduramāneṣyāmīti cet-tatrāha—vidura iti | niśāmya dṛṣṭvā, bhrātur utkṛṣṭa-gati-darśanād-dharṣaḥ, snehāc-chokaś ca tābhyāṁ yuktaṁ, tīrtha-niṣevakaḥ tīrthāni niṣevituṁ tataḥ sthānād-gantā gamiṣyati ||59–60||

iti śrī-vaiṣṇavānandinyāṁ  prathama-skandha-ṭippanyāṁ trayodaśo'dhyāyaḥ ||13||

 **...**

**|| 1.13.60 ||**

**ity uktvāthāruhat svargaṁ nāradaḥ saha-tumburuḥ |**

**yudhiṣṭhiro vacas tasya hṛdi kṛtvājahāc chucaḥ ||**

**śrīdhara-svāmī (bhāvārtha-dīpikā) : **śucaḥ śokān ||60||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ity uktvā samādadhe | atha ruhat śucaḥ śokān ||60||

iti sārārtha-darśinyāṁ harṣiṇyāṁ bhakta-cetasām |

trayodaśo’pi prathame saṅgataḥ saṅgataḥ satām ||*||

**...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ daśama-skandhe

śrī-nārada-vākyaṁ nāma

trayodaśo’dhyāyaḥ |

||1.13||

**...**

 

(1.14)


## caturdaśo’dhyāyaḥ


### apaśakuna-darśanena yudhiṣṭhirasya cintā, dvārakāto'rjunasyāgamanaṁ ca |

|| 1.14.1-2 ||

**sūta uvāca—**

**samprasthite dvārakāyāṁ jiṣṇau bandhu-didṛkṣayā |**

**jñātuṁ ca puṇya-ślokasya kṛṣṇasya ca viceṣṭitam ||**

**vyatītāḥ katicin māsās tadā nāyāt tato’rjunaḥ |**

**dadarśa ghora-rūpāṇi nimittāni kurūdvahaḥ ||**

**madhvācāryaḥ (bhāgavata-tātparyam) : **māsa-śabdenāhāny ucyante | tathā hi mahābhārate—


    ahaṁ tu māsa-śabdoktaṁ yatra cintyāyutaṁ vrajet |


    evaṁ vatsaratādyaṁ ca viparīte viparyayaḥ || iti nāma-mahodadhau ||2||

———————————————————————————————————————

**śrīdhara-svāmī (bhāvārtha-dīpikā) :**

caturdaśo tv ariṣṭāni dṛṣṭvā rājā viśaṅkitaḥ | \
aśṛṇod arjunāt kṛṣṇa-tirodhānam atīryate ||

kṛṣṇasya ceti ca-kāreṇābhiprāyaṁ ca jñātum ||1|| katicit sapta | tadā kālātikrame’pi tato dvārakāto **nāyāt** nāgataḥ | **nimittāny** utpātān | **kurūdvaho** yudhiṣṭhiraḥ ||2||

———————————————————————————————————————

**jīva-gosvāmī (krama-sandarbhaḥ) : **samprasthita iti | **aśvamedhārthaṁ** śrī-kṛṣṇasya punar āgamanāntaram iti jñeyam ||1|| dadarśeti | vidurāgamanāt pūrvaṁ paraṁ ca vṛttam iti jñeyam ||2||

———————————————————————————————————————

**viśvanātha-cakravartī (sārārtha-darśiṇī) :**

caturdaśe nṛpo’paśyad ariṣṭāni bahūni yat |

viveda tat-phalaṁ dṛṣṭvaivārjunaṁ khinnam āgatam ||

kṛṣṇasya ceti ca-kāreṇābhiprāyaṁ ca jñātum ||1|| katicit sapta | nimittāni duḥkha-kāraṇāni ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) :** 

bahvar iṣṭekṣaṇād-rājā śaṅkito'bhūc-caturdaśe | \
tat-phalaṁ jñātavān dṛṣṭvaivāgataṁ khinnam arjunam || \


jiṣṇau arjune, kṛṣṇasya ceti cāttad abhiprāyaṁ ca ||1|| katicit sapta, nimittāni duḥkha-kāraṇāni ||2||

 **...**

**|| 1.14.3 || **

**kālasya ca gatiṁ raudrāṁ viparyasta-rtu-dharmiṇaḥ |**

**pāpīyasīṁ nṛṇāṁ vārtāṁ krodha-lobhānṛtātmanām ||**

**śrīdhara-svāmī (bhāvārtha-dīpikā) :** raudrāṁ ghorām | tad evāha | viparyastā ṛtu-dharmā yasmiṁs tasya | vārtāṁ jīvikām | krodha-lobhānṛtair yukta ātmā yeṣām  ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** viparyastā ṛtu-dharmā yasmin tasya | vārtāṁ jīvikām | pāpīyasīm atipāpavatīm ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **viparyastā ṛtu-dharmā yasmin | pāpīyasīm atipāpa-yuktāṁ vārtāṁ jīvikām ||3||

 **...**

|| 1.14.4 || 

**jihma-prāyaṁ vyavahṛtaṁ śāṭhya-miśraṁ ca sauhṛdam |**

**pitṛ-mātṛ-suhṛd-bhrātṛ- dam-patīnāṁ ca kalkanam ||**

**śrīdhara-svāmī (bhāvārtha-dīpikā) : jihma-prāyaṁ** kapaṭa-bahulam | **vyavahṛtaṁ** vyavahāram | **śāṭhyaṁ** vañcanaṁ tan-**miśraṁ sauhṛdaṁ** sakhyam | **pitr **ādīnāṁ sva-pratiyogibhiḥ **kalkanaṁ** kalahādi ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** kalkanaṁ kalahādi ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **jihma-prāyaṁ kauṭilya-pracuraṁ, śāṭhyaṁ vañcanaṁ tan-miśraṁ | pitrādīnāṁ putrādibhiḥ kalkanaṁ kalahādi ||4||

 **...**

[^123]|| 1.14.5 || 

**nimittāny atyariṣṭāni kāle tv anugate nṛṇām |**

**lobhādy-adharma-prakṛtiṁ dṛṣṭvovācānujaṁ nṛpaḥ ||**

**śrīdhara-svāmī (bhāvārtha-dīpikā) : **atyariṣṭāny atyantam aśubhāni dṛṣṭvā | nṛṇāṁ lobhādy-adharma-prakṛtiṁ ca dṛṣṭvā | anujaṁ bhīmam ||5||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sarvatra hetuḥ anugate kāle sva-samaye anuprāpte sati lobhādy-adharma-rūpāṁ prakṛtiṁ svabhāvam | anujaṁ bhīmam ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sarvatra hetuḥ—anugate kāle svasam aye'supta lobhādy adharma-rūpāṁ prakṛtiṁ svabhāvaṁ dṛṣṭvā, anujaṁ bhīmam ||5||

 **...**

**|| 1.14.6 ||**

**yudhiṣṭhira uvāca—**

**sampreṣito dvārakāyāṁ jiṣṇur bandhu-didṛkṣayāj |**

**ñātuṁ ca puṇya-ślokasya kṛṣṇasya ca viceṣṭitam ||**

_na kenāpi vyākhyātam._

 **...**

**|| 1.14.7 || **

**gatāḥ saptādhunā māsā bhīmasena tavānujaḥ |**

**nāyāti kasya vā hetor nāhaṁ vededam añjasā ||**

**śrīdhara-svāmī (bhāvārtha-dīpikā) : **veti vitarke | kasmād dhetor nāyātīty āha na vedmi ||7||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

**...**

**|| 1.14.8 || **

**api devarṣiṇādiṣṭaḥ sa kālo’yam upasthitaḥ |**

**yadātmano’ṅgam ākrīḍaṁ bhagavān utsisṛkṣati ||**

**madhvācāryaḥ (bhāgavata-tātparyam) : **aṅga-pṛthivīm |


    yadā tyāgādir ucyeta pṛthivyādy-aṅga-kalpanā |


    tadā jñeyā na hi svāṅgaṁ kadācid viṣṇur utsṛjet || iti brahma-tarke ||8||

———————————————————————————————————————

**śrīdhara-svāmī (bhāvārtha-dīpikā) : **api kim | yadā ātmana ākrīḍaṁ krīḍā-sādhanam aṅgaṁ manuṣya-nāṭyam utsraṣṭum icchati sa kālaḥ prāptaḥ ||8||

———————————————————————————————————————

**jīva-gosvāmī (krama-sandarbhaḥ) : **apīti | aṅgaṁ svadhāma-gamanena virād-rūpaṁ tyakṣyatīty arthaḥ _||_8||

———————————————————————————————————————

**viśvanātha-cakravartī (sārārtha-darśiṇī) : **yad ātmano’ṅgam iti yudhiṣṭhirasya bandhu-śokānurūpaivoktir na tu siddhaṇta-sparśinī | sarasvatī tu tan-mukhe samucitam evāha yad ātmano’ṅgam aṁśa-rūpaṁ nārāyaṇam utsisṛkṣati ūrdhvaṁ vaikuṇṭhaṁ prati sisṛkṣati prasthāpayitum icchati | kīdṛśam aṅgam ā īṣad eva krīḍā yasmiṁs tam ||8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **api kiṁ yūyaṁ tāvad avekṣadhvam iti devarṣiṇād iṣṭaḥ sa kāla upasthitaḥ, yad-yatrātmanaḥ krīḍā-sthāna-maṅgaṁ bhūmi-rūpaṁ bhagavān utsraṣṭuṁ tyaktum icchati? yasya pṛthivī śarīram [bṛ.ā.u. 3.7.3] iti śravaṇāt ||8-9||

 

 **...**

**|| 1.14.9 || **

**yasmān naḥ sampado rājyaṁ dārāḥ prāṇāḥ kulaṁ prajāḥ |**

**āsan sapatna-vijayo lokāś ca yad-anugrahāt ||**

**śrīdhara-svāmī (bhāvārtha-dīpikā) : **asmākaṁ sarva-puruṣārthatve hetuḥ śrī-kṛṣṇo’tas tad-viyogaṁ vināniṣṭaṁ na syād ity āśayenāha | yasmād śrī-kṛṣṇād dhetoḥ | etac copariṣṭād arjunaḥ spaṣṭī-kariṣyati | lokāś ca yajña-karaṇānurūpā yasyānugrahāt ||9||

———————————————————————————————————————

**jīva-gosvāmī (krama-sandarbhaḥ) : **yasmād iti | yasyānugraha-mātrāl lokāś ca vaśīkṛtā āsan ||9||

———————————————————————————————————————

**viśvanātha-cakravartī (sārārtha-darśiṇī) : **śrī-kṛṣṇāviyogaṁ vinaitādṛśam ariṣṭaṁ na syād ity āśayenāha yasmād ity-ādi | lokāḥ yajñādi-prāpyāḥ ||9||

 **...**

**|| 1.14.10 || **

**paśyotpātān nara-vyāghra divyān bhaumān sadaihikān |**

**dāruṇān śaṁsato’dūrād bhayaṁ no buddhi-mohanam ||**

**śrīdhara-svāmī (bhāvārtha-dīpikā) : **adūrāt saṁnihitam | no’smākam | āśaṁsata utpātān ||10||

———————————————————————————————————————

**jīva-gosvāmī (krama-sandarbhaḥ) : **bhayaṁ śaṁsataḥ kathayata utpātān |_|_10||

———————————————————————————————————————

**viśvanātha-cakravartī (sārārtha-darśiṇī) : **bhayaṁ śaṁsataḥ sūcayataḥ ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **no'smākaṁ bhayam adūrāt śaṁsataḥ kathayataḥ ||10||

 **...**

**|| 1.14.11 || **

**ūrv-akṣi-bāhavo mahyaṁ sphuranty aṅga punaḥ punaḥ |**

**vepathuś cāpi hṛdaye ārād dāsyanti vipriyam ||**

**śrīdhara-svāmī (bhāvārtha-dīpikā) : **daihikān āha—ūrv iti | ūrv-ādayo vāmāḥ sphuranti | vepathuḥ kampaś ca hṛdaye vartate | ete mahyam ārāt sannihitaṁ vipriyaṁ dāsyanti ||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **daihikānutpātān āha ūrv iti | vāmā ity arthaḥ, bahu-vacanam ārṣam ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vāmā ūrvādayaḥ sphuranti, vepathuḥ kampaś ca hṛdaye bhavati, ete mahyaṁ vipriyam ārād dāsyanti ||11||

 **...**

|| 1.14.12 || 

**śivaiṣodyantam ādityam abhirauty analānanā |**

**mām aṅga sārameyo’yam abhirebhaty abhīruvat ||**

**śrīdhara-svāmī (bhāvārtha-dīpikā) : **bhaumān āha sārdhais tribhiḥ | **śivā** kroṣṭrī **udyantamādityam abhirauty** udyat-sūryābhimukhaṁ krośati | analānanā agniṁ mukhena vamantī | **aṅga** he bhīma | **mām** abhilakṣya sārameyaḥ śvābhirauti plutaṁ bhaṣati | **abhīruvan** niḥśaṅkam ||12||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhaumān āha—śivā kroṣṭrī ādityam abhi udyat-sūryābhimukhaṁ krośati | analānanā agniṁ mukhena vamantī | aṅga he mīma! mām abhivīkṣya sārameyaḥ śvā plutaṁ rauti roditi ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **śivā śṛgālī udyantam ādityam abhirauti krośati | analānanā mukhād agnim udvamantī | sārameyaḥ śvā | abhīruvat niḥśaṅkaḥ ||12||

 **...**

|| 1.14.13 || 

**śastāḥ kurvanti māṁ savyaṁ dakṣiṇaṁ paśavo’pare |**

**vāhāṁś ca puruṣa-vyāghra lakṣaye rudato mama ||**

**śrīdhara-svāmī (bhāvārtha-dīpikā) : **śastā gavādayo māṁ svayaṁ vāmaṁ kurvanti | apare gardabhādyāḥ pradakṣiṇaṁ kurvanti | vāhān aśvān ||13||

———————————————————————————————————————

**jīva-gosvāmī (krama-sandarbhaḥ) : **śastā iti | mama vāhān ity anvayaḥ ||13||

———————————————————————————————————————

**viśvanātha-cakravartī (sārārtha-darśiṇī) : **śastāḥ gavādayaḥ | savyaṁ vāmam | apare gardabhādyāḥ pradakṣiṇam | vāhān aśvān ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **śastāḥ śubhā gavādyāḥ savyaṁ vāmaṁ kūrvanti | apare'śubhā gardabhāṣyā dakṣiṇaṁ, vāhānaśvān ||13||

 **...**

|| 1.14.14 || 

**mṛtyu-dūtaḥ kapoto’yam ulūkaḥ kampayan manaḥ |**

**pratyulūkaś ca kuhvānair**[^124]** viśvaṁ vai śūnyam icchataḥ ||**

**madhvācāryaḥ (bhāgavata-tātparyam) : **agnau padaṁ karoti | yad ulūko vadati | mogham etad yataḥ kapotaḥ padam agne kṛpoti iti śrutiḥ ||14||

———————————————————————————————————————

**śrīdhara-svāmī (bhāvārtha-dīpikā) : **ayaṁ kapoto mṛty-dūto mṛtyu-sūcakaḥ | ulūko ghūkaḥ | pratyūlukas tat-pratipakṣo dhūkaḥ kāko vā | kuhvānaiḥ kutsita-śabdair viśvaṁ śūnyaṁ kartum icchataḥ ||14||

———————————————————————————————————————

**jīva-gosvāmī (krama-sandarbhaḥ) : **ulūkas tathā tat-pratipakṣo’nya ulūkaś ca yo yo manaḥ kampayan vartate, tau dvāv anidrau santau ||14||

———————————————————————————————————————

**viśvanātha-cakravartī (sārārtha-darśiṇī) : **pratyulūkaḥ ulūka-pratipakṣo ghūkaḥ kāko vā ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pratyulūkaḥ pratipakṣo ghūkaś caitau kuhvānaiḥ kutsita-śabdaiḥ jagac-chūnyam icchataḥ ||14||

 **...**

|| 1.14.15 || 

**dhūmrā diśaḥ paridhayaḥ kampate bhūḥ sahādribhiḥ |**

**nirghātaś ca mahāṁs tāta sākaṁ ca stanayitnubhiḥ ||**

**śrīdhara-svāmī (bhāvārtha-dīpikā) : **dhūmrā dhūmarā diśaḥ paridhayo’gnim eva lokam āvṛṇvanti | divyān āha sārdhābhyām | nirghāto nirabhra-vajra-pātaḥ | stanayitnavo’tra garjitāni taiḥ saha ||15||

———————————————————————————————————————

**jīva-gosvāmī (krama-sandarbhaḥ) : **diśaḥ, sūryādi-paridhayaś ca, dhūmrāḥ ||15|

———————————————————————————————————————

**viśvanātha-cakravartī (sārārtha-darśiṇī) : **dhūmrā dhūmra-varṇā diśaḥ paridhayaḥ paridhi-tulyāḥ | nirghātaḥ ākasmika-ghora-śabdaḥ | stanayitnavo nirabhra-garjitāni ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dhūmrā dhūsarā diśaḥ, paridhayaḥ iva lokam āvṛtṇvanti | divyān āha—nirghātaś cākasmiko ghoraḥ śabdaḥ | stanayitnubhir nirabhrar garjitaiḥ saha ||15||

 **...**

|| 1.14.16 || 

**vāyur vāti khara-sparśo rajasā visṛjaṁs tamaḥ |**

**asṛg varṣanti jaladā bībhatsam iva sarvataḥ ||**

**śrīdhara-svāmī (bhāvārtha-dīpikā) : **tamo viśeṣeṇa sṛjan | asṛg raktam ||16||

———————————————————————————————————————

**jīva-gosvāmī (krama-sandarbhaḥ) : **bībhatsaṁ bībhatsitavyaṁ yathā syāt tathā | iveti vākyālaṅkāraḥ ||16||

———————————————————————————————————————

**viśvanātha-cakravartī (sārārtha-darśiṇī) : **tamo’ndham | viśeṣeṇa sṛjan | asṛk raktam ||16||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **asrag rudhiraṁ grahamardaṁ graha-yuddhaṁ ||16||

 **...**

|| 1.14.17 || 

**sūryaṁ hata-prabhaṁ paśya graha-mardaṁ mitho divi |**

**sasaṅkulair bhūta-gaṇair jvalite iva rodasī ||**

**śrīdhara-svāmī (bhāvārtha-dīpikā) : **grahāṇāṁ mardaṁ yuddham | bhūtā rudrānucarās teṣāṁ gaṇaiḥ saṅkulair vyāmiśraiḥ prāṇibhiḥ sahitaiḥ | rodasī dyāvāpṛthivyau jvalite pradīpte iva ca paśyati ||17||

———————————————————————————————————————

**jīva-gosvāmī (krama-sandarbhaḥ) : **sa-saṅkulair ity atra sa iti | sa eva tvam ity arthaḥ ||17||

———————————————————————————————————————

**viśvanātha-cakravartī (sārārtha-darśiṇī) : **sa-saṅkulaiḥ prāṇy-antara-sahitaiḥ rodasī dyāvāpṛthivyau ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sa-saṅkulaiḥ prāṇyantara-sahitaiḥ | bhūta-gaṇai-rudrānucara-samūhaiḥ rodasī dyāvābhūmī | jvalite dīpte iva ||17||

 **...**

|| 1.14.18 || 

**nadyo nadāś ca kṣubhitāḥ sarāṁsi ca manāṁsi ca |**

**na jvalaty agnir ājyena kālo’yaṁ kiṁ vidhāsyati ||**

**śrīdhara-svāmī (bhāvārtha-dīpikā) : **punar bhaumān āha—nadya iti sārdhais tribhiḥ | prāṇināṁ manāṁsi ca ||18||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **punar bhaumān āha nadya iti ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **punar bhaumānāha—nadya iti | manātsi prāṇinām ||18||

 **...**

|| 1.14.19 || 

**na pibanti stanaṁ vatsā na duhyanti ca mātaraḥ |**

**rudanty aśru-mukhā gāvo na hṛṣyanty ṛṣabhā vraje ||**

**śrīdhara-svāmī (bhāvārtha-dīpikā) : **duhyantīti karma-kartary ārṣam | na prasnuvantīty arthaḥ ||19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **na duhyantīti karma-kartary ārṣam, na prasnuvantīty arthaḥ ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **na duhyantīti karma-kartari prayoga ārṣaḥ, na prasnurantīty arthaḥ ||19||

 **...**

|| 1.14.20 || 

**daivatāni rudantīva svidyanti hy uccalanti ca |**

**ime jana-padā grāmāḥ purodyānākarāśramāḥ |**

**manya etair mahotpātair nūnaṁ bhagavataḥ padaiḥ ||**

**śrīdhara-svāmī (bhāvārtha-dīpikā) : **daivatāni pratimāḥ | aghaṁ duḥkham ||20||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **daivatāni pratimāḥ ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **daivatāni pratimāḥ, aghaṁ duḥkham ||20||

 **...**

|| 1.14.21 || 

**bhraṣṭa-śriyo nirānandāḥ kim aghaṁ darśayanti naḥ |**

**ananya-puruṣa-śrībhir**[^125]** hīnā bhūr hata-saubhagā ||**

**śrīdhara-svāmī (bhāvārtha-dīpikā) : **etair mahotpātaiḥ kā | na vidyate’nyeṣu puruṣeṣu śrīr vjrāṅkuśādi-śobhā yeṣāṁ tair bhagavataḥ padair hīnā bhūr ity ahaṁ manye ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **etaiḥ kṛtvā na vidyate anyeṣu puruṣeṣu śrīr vajrāṅkuśādi-śobhā yeṣāṁ tair bhagavataḥ padair hīnā bhūr ity ahaṁ manye ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **etair mahotpātair ahaṁ manye nūnaṁ niścaye bhagavataḥ padair hīnā bhūra-bhūd iti | kīdṛśaiḥ na vidyate'nyeṣu puruṣeṣu śrīr dhvaja-vajrāṅkuśādi-śobhā yeṣāṁ taiḥ ||21||

 **...**

|| 1.14.22 || 

**iti cintayatas tasya dṛṣṭāriṣṭena cetasā |**

**rājñaḥ pratyāgamad brahman yadu-puryāḥ kapi-dhvajaḥ ||**

**śrīdhara-svāmī (bhāvārtha-dīpikā) : **tasya rājña ity evaṁ dṛṣṭāny ariṣṭāni yena tena cetasā cintayantaḥ sataḥ ||22||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

|| 1.14.23 || 

**taṁ pādayor nipatitam ayathā-pūrvam āturam |**

**adho-vadanam ab-bindūn sṛjantaṁ nayanābjayoḥ ||**

**śrīdhara-svāmī (bhāvārtha-dīpikā) : **ayathāpūrvaṁ nipatitam | tad evāha—āturam ity-ādi | apāṁ bindūn aśrūṇi netrebhyāṁ visṛjantam ity arthaḥ ||23||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **avvindūn aśrūṇi ||23||

 **...**

|| 1.14.24 || 

**vilokyodvigna-hṛdayo vicchāyam anujaṁ nṛpaḥ |**

**pṛcchati sma suhṛn madhye saṁsmaran nāraderitam ||**

**śrīdhara-svāmī (bhāvārtha-dīpikā) : **udviganaṁ kampitaṁ hṛdayaṁ yasya saḥ | vicchāyaṁ vigata-kāntim ||24||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vicchāyaṁ vigata-kāntim ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vicchāyaṁ kānti-hīnam ||24||

 **...**

|| 1.14.25 ||

**yudhiṣṭhira uvāca—**

**kaccid ānarta-puryāṁ naḥ sva-janāḥ sukham āsate |**

**madhu-bhoja-daśārhārha- sātvatāndhaka-vṛṣṇayaḥ ||**

**śrīdhara-svāmī (bhāvārtha-dīpikā) : **svajanā bāndhavāḥ ||25||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

|| 1.14.26 || 

**śūro mātāmahaḥ kaccit svasty āste vātha māriṣaḥ |**

**mātulaḥ sānujaḥ kaccit kuśaly ānakadundubhiḥ ||**

**śrīdhara-svāmī (bhāvārtha-dīpikā) : **kiṁ vakṣyatīti śaṅkyā vyavahita-krameṇa pṛcchati—śūra ity-ādinā | **māriṣo** manyo **mātāmahaḥśūro** nāma yādavaḥ kuntyāḥ pitā | **ānaka-dundubhir** vasudevaḥ ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** māriṣo mānyaḥ ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kiṁ vakṣyatīty aniṣṭāśaṅkayā vyutkrameṇa pṛcchati—śūra iti | māriyaṣo mānyaḥ, mātula ānakadundubhir vasudevaḥ ||26||

 **...**

|| 1.14.27 || 

**sapta sva-sāras tat-patnyo mātulānyaḥ sahātmajāḥ |**

**āsate sasnuṣāḥ kṣemaṁdevakī-pramukhāḥ svayam ||**

**śrīdhara-svāmī (bhāvārtha-dīpikā) : **svasāraḥ parasparam | vasudeva-kṣameṇa tāsām api kṣemaṁ pṛṣṭam eva, tathāpi pṛthak pṛcchati—svayam iti ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **svasāraḥ parasparaṁ bhaginyaḥ ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **svasāro mitho bhaginyaḥ ||27||

 **...**

|| 1.14.28 || 

**kaccid rājāhuko jīvaty asat-putro’sya cānujaḥ |**

**hṛdīkaḥ sasuto’krūro jayanta-gada-sāraṇāḥ ||**

**śrīdhara-svāmī (bhāvārtha-dīpikā) : **āhuka ugrasenaḥ | asan putro yasya | ata eva jīva-mātram eva pṛṣṭam | anujaś ca devakaḥ | hṛdīkaḥ sutaḥ kṛtavarmā | jayantādayaḥ kṛṣṇa-bhrātaraḥ ||

———————————————————————————————————————

**jīva-gosvāmī (krama-sandarbhaḥ) : **asan kṛṣṇa-dveṣī putro yasya saḥ | tādṛśa-putratvād adyāpi lajjito’sau kadācid dehaṁ vā tyaktavān ity abhiprāyeṇa jīvatīty uktam |||28||

———————————————————————————————————————

**viśvanātha-cakravartī (sārārtha-darśiṇī) : **āhukaḥ ugrasenaḥ | asan putro yasya ata eva jīvana-mātraṁ pṛṣṭam | anujo devakaḥ | hṛdīka-sutaḥ kṛtavarmā | jayantādayaḥ kṛṣṇa-bhrātaraḥ ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **āhūka ugrasenaḥ | asat katsaḥ putro yasya saḥ, anujo devakaḥ, hṛdīkasya sutaḥ kṛtavarmā,  jayantādayaḥ kṛṣṇasya bhrātaraḥ ||28||

  **...**

|| 1.14.29 || 

**āsate kuśalaṁ kaccid ye ca śatrujid-ādayaḥ |**

**kaccid āste sukhaṁ rāmo bhagavān sātvatāṁ prabhuḥ ||**

na katame_na vyākhyātam._

**...**

|| 1.14.30 || 

**pradyumnaḥ sarva-vṛṣṇīnāṁ sukham āste mahā-rathaḥ |**

**gambhīra-rayo’niruddho vardhate bhagavān uta ||**

**śrīdhara-svāmī (bhāvārtha-dīpikā) : **sarva-vṛṣṇīnāṁ madhye mahārathaḥ | gambhīra-rayo yuddhe mahā-vegaḥ | vardhate modata ity arthaḥ ||30||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **gambhīrayaḥ yuddhe mahāvegaḥ ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **gambhīro rayo yuddha-vego yasya saḥ ||30||

 **...**

|| 1.14.31 || 

**suṣeṇaś cārudeṣṇaś ca sāmbo jāmbavatī-sutaḥ |**

**anye ca kārṣṇi-pravarāḥ saputrā ṛṣabhādayaḥ ||**

**śrīdhara-svāmī (bhāvārtha-dīpikā) : **kṛṣṇasyāpatyāni kārṣṇayas teṣāṁ pravarāḥ ||31||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **śrī-kṛṣṇasyāpatyāni kārṣṇa yas teṣu pravarāḥ ||31||

 **...**

|| 1.14.32 || 

**tathaivānucarāḥ śaureḥ śrutadevoddhavādayaḥ |**

**sunanda-nanda-śīrṣaṇyā ye cānye sātvatarṣabhāḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **sunanda-nandanau śīrṣṇyau mukhyau yeṣāṁ te ||32||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sunanda-nandau śīrṣaṇyau mukhyo yeṣāṁ te ||32||

**...**

|| 1.14.33 || 

**api svasty āsate sarve rāma-kṛṣṇa-bhujāśrayāḥ |**

**api smaranti kuśalam asmākaṁ baddha-sauhṛdāḥ ||**

na katame_na vyākhyātam._

 **...**

|| 1.14.34 || 

**bhagavān api govindo brahmaṇyo bhakta-vatsalaḥ |**

**kaccit pure sudharmāyāṁ sukham āste suhṛd-vṛtaḥ ||**

**madhvācāryaḥ (bhāgavata-tātparyam) : **yathānyeṣāṁ sukhaṁ bhaviṣyati tathā | nitya-sukhatvād dhareḥ |


    atyuttamānāṁ kuśala-praśno loka-sukhecchayā |


    nityadāpta-sukhatvāt tu na teṣāṁ yujyate kvacit || iti nāradīye ||34||

———————————————————————————————————————

**śrīdhara-svāmī (bhāvārtha-dīpikā) : **bhagavati sukham āsta iti praśnasyānaucityam āśaṅkyāha—pura ity-ādi ||34||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhagavati kuśala-praśnasyānaucityam āśaṅkyāha—pura iti ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **maṅgala-svarūpe bhagavati maṅgala-praśnasyānaucityād āha—kaccid iti ||34||

 **...**

|| 1.14.35 || 

**maṅgalāya ca lokānāṁ kṣemāya ca bhavāya ca |**

**āste yadu-kulāmbhodhāv ādyo’nanta-sakhaḥ pumān ||**

**śrīdhara-svāmī (bhāvārtha-dīpikā) : **bhagavato’trāvasthāne hi lokānāṁ maṅgalaṁ nānyathety āśayenāha caturbhiḥ | maṅgalāya śubhāya | kṣemāya labdha-pālanāya | bhavāyodbhavāya | ananta-sakho bala-bhadra-sahāyaḥ ||35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **maṅgalāya premap-radānāya | kṣemāya keṣāñcit mukti-dānāya | bhavāya sampade ca | ananta-sakhaḥ balabhadra-sahāyaḥ ||35||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **maṅgalāya keṣāñcit premānanda-dānāya, kṣemāya keṣāñcin-mokṣa-dānāya, bhavāya keṣāñcit sampat-pradānāya | ananta-sakhaḥ saṅkarṣaṇa-sahāyaḥ ||35||

 **...**

|| 1.14.36 || 

**yad bāhu-daṇḍa-guptāyāṁ sva-puryāṁ yadavo’rcitāḥ |**

**krīḍanti paramānandaṁ mahā-pauruṣikā iva ||**

**śrīdhara-svāmī (bhāvārtha-dīpikā) : **arcitāḥ sarvaiḥ pūjitāḥ | paramānandaṁ yathā bhavati tathā | mahā-puruṣo viṣṇus tadīyā mahāpauruṣikā vaikuṇṭha-nāthānucarā iva ||36||

———————————————————————————————————————

**jīva-gosvāmī (krama-sandarbhaḥ) : **yad iti | iveti laukika-dṛṣṭyā | eva agre’pi ||36||

———————————————————————————————————————

**viśvanātha-cakravartī (sārārtha-darśiṇī) : **arcitā devair api | mahā-pauruṣikāḥ vaikuṇṭhanāthānucarā iva mahadbhiḥ pauruṣair vijayina iveti vā ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **mahā-pauruṣikā mahadbhiḥ pauruṣair jayinaḥ | tena dīvyati khanati jayati jitam iti sūtrāḍhḍhak | iveti vākyālaṅkāre ||36||

 **...**

|| 1.14.37 || 

**yat-pāda-śuśrūṣaṇa-mukhya-karmaṇā**

**satyādayo dvy-aṣṭa-sahasra-yoṣitaḥ |**

**nirjitya saṅkhye tri-daśāṁs tad-āśiṣo**

**haranti vajrāyudha-vallabhocitāḥ ||**

**śrīdhara-svāmī (bhāvārtha-dīpikā) : **yasya pāda-śuśrūṣaṇam eva mukhyaṁ tapa-ādibhyaḥ śreṣṭhaṁ yat karma tena | satyabhāmādayaḥ saṅkhye yuddhe śrī-kṛṣṇa-balena tri-daśā devān nirjitya | tad-āśiṣo deva-bhogyān pārijātādīn | vajrāyudhasya vallabhā śacī tasyā ucitāḥ ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nirjitya kṛṣṇa-balenaivety arthaḥ | tridaśān devān | tad-āśiṣaḥ pārijātādīn | vajrāyudha-vallabhā śacī ||37 ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nirjityeti patyur valeneti bodhyaṁ, tridaśān devān, tadāśiṣas tad-bhogyān pārijātādīn vajrāyudha-vallabhā śacī ||37||

 **...**

|| 1.14.38 || 

**yad bāhu-daṇḍābhyudayānujīvino**

**yadu-pravīrā hy akutobhayā muhuḥ |**

**adhikramanty aṅghribhir āhṛtāṁ balāt**

**sabhāṁ sudharmāṁ sura-sattamocitām ||**

**śrīdhara-svāmī (bhāvārtha-dīpikā) : **yad-bāhu-daṇḍa-prabhāvopajīvinaḥ sudharmām aṅghribhir adhikramanti sa govindaḥ sukham āste iti gata-pañcama-ślokenānvayaḥ ||38||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **abhyudayaṁ prabhāvam anujīvituṁ śīlaṁ yeṣāṁ te | āhṛtāṁ svarga-lokād ity arthaḥ ||38||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **abhyudayaṁ prabhāvam ||38||

 **...**

|| 1.14.39 || 

**kaccit te’nāmayaṁ tāta bhraṣṭa-tejā vibhāsi me |**

**alabdha-māno’vajñātaḥ kiṁ vā tāta ciroṣitaḥ ||**

**madhvācāryaḥ (bhāgavata-tātparyam) : **pūrvaṁ ciroṣitaḥ ||39||

———————————————————————————————————————

**śrīdhara-svāmī (bhāvārtha-dīpikā) : **idānīṁ tasyaiva kuśalaṁ pṛcchati—**kaccid** iti ṣaḍbhiḥ | **anāmayam** ārogyam | **na labdho māno** yena bandhubhyaḥ sakāśāt | kiṁ vā, taiḥ pratyuta **avajñātas** tiras-kṛtaḥ | yataś **ciroṣito** bahu-kālaṁ tatra sthitaḥ ||39||

———————————————————————————————————————

**jīva-gosvāmī (krama-sandarbhaḥ) : **kaccid iti | teṣāṁ mā bhavatv amaṅgalaṁ kiñcid asyaiva bhavatv ity apekṣāyāṁ prakaraṇam idam ||39||

———————————————————————————————————————

**viśvanātha-cakravartī (sārārtha-darśiṇī) : **idānīṁ kiñcid apy avadatas tasyaiva kuśalaṁ pṛcchati—**kaccid** iti ṣaḍbhiḥ | **anāmayam** ārogyam | bandhubyaḥ sakāśād alabdhādaraḥ pratyutāvajñātaḥ **ciroṣitaḥ** bahu-kālaṁ tatra sthitaḥ ||39||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **idānīṁ tūṣṇīm-bhūtasyārjunasyaiva kuśalaṁ pṛcchati—kaccid iti ṣaḍbhiḥ |  \
anāmayam ārogyaṁ bandhubhyo'lavdhamānaḥ pratyuta tairavajñātaḥ, ciroṣitas tatra bahukālaṁ sthitaḥ ||39||

 **...**

|| 1.14.40 || 

**kaccin nābhihato’bhāvaiḥ śabdādibhir amaṅgalaiḥ |**

**na dattam uktam arthibhya āśayā yat pratiśrutam ||**

**śrīdhara-svāmī (bhāvārtha-dīpikā) : abhāvair** iti chedaḥ, prema-śūnyaiḥ | **amaṅgalaiḥ** puruṣaiḥ **śabdādibhirnābhihato** na tāḍito’sti kim | yad **vā**, **arthibhyaḥ** kim api dāsyāmīti **noktaṅkim**? yad vā, **āśayā** saha yathā āśā bhavati, tathā dāsyāmīti **pratiśrutaṁ** yat, tan na **dattaṁ** kim ? ||40||

———————————————————————————————————————

**jīva-gosvāmī (krama-sandarbhaḥ) : **nābhihataḥ kim ? api tv abhihata evety arthaḥ ||40||

———————————————————————————————————————

**viśvanātha-cakravartī (sārārtha-darśiṇī) : abhāvaiḥ** prema-śūnyaiḥ **nābhihataḥ** na tāḍito’si kim ?**arthibhya** āśayā prāpty-**āśayā** vartamānebhyo yad dātuṁ pratiśrutaṁ, tan **nadattaṁ**,**na** ca **uktaṁ** kim api, maunaṁ kṛtam iti bhāvaḥ ||40||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **amaṅgalaiḥ kaṭhoraiḥ śabdādibhir bhāvair arthair nābhi-hatas tāḍito nāsi kim? athavārthibhyaḥ prāptāśayā sthitebhyo yad-dyatuṁ pratiśrutaṁ tan na dattaṁ na coktaṁ kiñciṁ kim? ||40||

 **...**

|| 1.14.41 || 

**kaccit tvaṁ brāhmaṇaṁ bālaṁ gāṁ vṛddhaṁ rogiṇaṁ striyam |**

**śaraṇopasṛtaṁ sattvaṁ nātyākṣīḥ śaraṇa-pradaḥ ||**

**śrīdhara-svāmī (bhāvārtha-dīpikā) : **anyad vā, **śaraṇāgataṁ sattvaṁ** prāṇi-mātraṁ na tyaktavān asi kim ? yatas tvaṁ pūrvaṁ **śaraṇa-prada** āśraya-pradaḥ ||41||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **śaraṇopasṛtaṁ śaraṇāgataṁ sattvaṁ prāṇinam ||41||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **śaraṇopasṛtaṁ śaraṇāgataṁ sattvaṁ prāṇinam ||41||

 **...**

|| 1.14.42 || 

**kaccit tvaṁ nāgamo’gamyāṁ gamyāṁ vāsat-kṛtāṁ striyam |**

**parājito vātha bhavān nottamair nāsamaiḥ pathi ||**

**śrīdhara-svāmī (bhāvārtha-dīpikā) : **agamyām iti chedaḥ | ninditāṁ striyaṁ nāgamaḥ kiṁ na gatavān asi | asat-kṛtāṁ malaina-vastrādinā nāgamaḥ kim | nottmair anutammair samair ity arthaḥ | asamair adhamair vā kiṁ na parājito’sīty arthaḥ ||42||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **agamyām iti chedaḥ | asatkṛtāṁ malina-vastrādikām | asamair balenātulyair nyūnair ity arthaḥ | tatrāpi nottamair jātyāpi na śreṣṭhair nīca-jātibhir ity arthaḥ ||42||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **agamyām iti chedaḥ | asaṁskṛtāṁ malināmbarādikām | asamair balenātulyaiḥ | tatrāpi nottamair adhama-jātibhiḥ ||42||

 **...**

|| 1.14.43 || 

**api svit parya-bhuṅkthās tvaṁ sambhojyān vṛddha-bālakān |**[^126]

**jugupsitaṁ karma kiñcit kṛtavān na yad akṣamam ||**

**śrīdhara-svāmī (bhāvārtha-dīpikā) : **saṁbhojanārhān vṛddhān bālakāṁś ca kiṁsvit paryabhuṅkthāḥ tyaktvā bhuktavān asi kim | akṣamaṁ kartum ayogyaṁ yat tan na kṛtavān asi kim ||43||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **parirvarjane, vṛddhādīn varjayitvā bhūktavān asi | akṣamam anucitam ||43||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vṛddhādīn parivarjayitvābhuṅthā bhuktavānasi kim? akṣamam anucitam ||43||

 **...**

|| 1.14.44 || 

**kaccit preṣṭhatamenātha hṛdayenātma-bandhunā |**

**śūnyo’smi rahito nityaṁ manyase te’nyathā na ruk ||**

**śrīdhara-svāmī (bhāvārtha-dīpikā) : **nityaṁ sadā preṣṭhatam eva hṛdaye nāntar aṅgeṇa sva-bandhunā śrī-kṛṣṇena rahitaḥ śūnyo’smīti manyase | anyathā te ruk manaḥ-pīḍā na ghaṭeta ||44||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kiṁ ca, itā āśaṅkās tvayi na sambhavanti | sambhavati cedam iti nāradoktaṁ smarann āha kaccid iti | nityaṁ sadā preṣṭhatamenātmano bandhuna kṛṣṇena rahito’haṁ hṛdayena cetasā śūnyo mūrcchito’smīti manyase ātmānam iti śeṣaḥ | satyaṁ satyam etad eva kāraṇaṁ satyam iti bhāvaḥ | anyathā te ruk manaḥ-pīḍā na ghaṭate ||44||

iti sārārtha-darśinyāṁ harṣiṇyāṁ bhakta-cetasām |

caturdaśaś ca prathame saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **etās tvayā śaṅkā naiva sambhavanti, kintv idaṁ sambhaved iti nāradoktiṁ smarann āha—kaccid iti | nityaṁ sarvadaiva preṣṭhatamenātmano bandhunā kṛṣṇena rahito'haṁ hṛdayena cetasā śūnye'smīty ātmānaṁ manyase kim? anyathā te ruk manaḥpīḍā na sambhavet ||44||

iti śrī-vaiṣṇavānandinyāṁ  prathama-skandha-ṭippanyāṁ caturdaśo'dhyāyaḥ ||14||

**...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ daśama-skandhe

yudhiṣṭhira-vitarko nāma

caturdaśo’dhyāyaḥ

||1.14||



**...**

 

(1.15)


## atha pañcadaśo’dhyāyaḥ 


### arjunād yadu-kula-saṁhāraṁ bhagavatas tirodhānaṁ ca śrutvā pāṇḍavānāṁ himālaya-diśi mahā-prayāṇam |

**|| 1.15.1 ||**

**sūta uvāca—**

**evaṁ kṛṣṇa-sakhaḥ kṛṣṇo bhrātrā rājñāvikalpitaḥ |**

**nānā-śaṅkāspadaṁ rūpaṁ kṛṣṇa-viśleṣa-karśitaḥ ||**

**śrīdhara-svāmī (bhāvārtha-dīpikā) :** 

kali-praveśam ālakṣya dhuraṁ nyasya parīkṣiti | \
āruroha nṛpaḥ svargam iti pañcadaśe’bravīt ||

**kṛṣṇo**’rjunaḥ **āvikalpita** iti chedaḥ, **nānā-śaṅkāspadaṁ rūpam** ālakṣya **vikalpita** ity arthaḥ | pratibhāṣituṁ nāśaknot [1.15.2] ity uttareṇānvayaḥ | tatra hetavaḥ—**kṛṣṇa-viśleṣeṇa karśitaḥ** kṛśaḥ kṛtaḥ ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

śrutvā nṛpaḥ pañcadaśe vilāpaṁ

dhanañjayasyātha kaleḥ praveśam |

ālakṣya rājyeṣv abhiṣicya pautraṁ

virajya bhīmādi-yutaḥ pratasthe ||

**kṛṣṇo’**rjunaḥ** vikalpitaḥ** evam-bhūto vā tvam evam-bhūto vā iti vikalpa-viṣayīkṛtaḥ | tatra hetuḥ—**nānā-śaṅkāspadaṁ rūpaṁ** dadhāna iti śeṣaḥ | **karśitaḥ** kṛśaḥ kṛtaḥ ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

vilāpam ākarṇya dhanañjayasya praviṣṭam ālakṣya kaliṁ viraktaḥ | \
pautraṁ sva-rājye viniveśya rājā sahānujaḥ pañcadaśe pratasthe ||

**kṛṣṇo**'rjuno **vikalpitas** tvam īdṛśo vedṛśo veti vikalpa-viṣayatāṁ nītaḥ, yad asau **nānā-śaṅkāspada-rūpaṁ** dhārayann iti śeṣaḥ ||1||

 **...**

**|| 1.15.2 || **

**śokena śuṣyad-vadana- hṛt-sarojo hata-prabhaḥ |**

**vibhuṁ tam evānusmaran nāśaknot pratibhāṣitum ||**

**śrīdhara-svāmī (bhāvārtha-dīpikā) : śokena** hetunā | **vadanaṁ** ca **hṛc** ca te eva **saroje** | **śuṣyatī** vadana-hṛt saroje yasya saḥ | **hatā prabhā** tejo yasya saḥ ||2||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : śokena** hetunā **śuṣyantī** vadana-hṛd-rūpe **saroje** yasya ||2||

 **...**

**|| 1.15.3 || **

**kṛcchreṇa saṁstabhya śucaḥ pāṇināmṛjya netrayoḥ |**

**parokṣeṇa samunnaddha- praṇayautkaṇṭhya-kātaraḥ ||**

**śrīdhara-svāmī (bhāvārtha-dīpikā) : śucaḥ** śokāśrūṇi yāny udgacchanti, tāni **netrayor** eva **saṁstabhya** galitāni ca **pāṇinā āmṛjya parokṣeṇa** darśanāgocareṇa śrī-kṛṣṇena hetunā **samunnaddham** adhikaṁ yat **premautkaṇṭhyaṁ,** tena **kātaro** vyākulaḥ san nṛpam ity āha [4] ity uttareṇānvayaḥ ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : śucaḥ** śokāśrūṇi yāny udgacchanti, tāni **netrayor** eva **saṁstabhya** galitāni ca **pāṇinā āmṛjya parokṣeṇa** parokṣī-bhūtena kṛṣṇena hetunety arthaḥ ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : śucaḥ** śokāśrūṇi **netrayoḥ saṁstabhya**, galitāni ca **pāṇinā āmṛjya**, **parokṣeṇa** dṛg-agocareṇa kṛṣṇena hetunā ||3||

 **...**

**|| 1.15.4 || **

**sakhyaṁ maitrīṁ sauhṛdaṁ ca sārathyādiṣu saṁsmaran |**

**nṛpam agrajam ity āha bāṣpa-gadgadayā girā ||**

**śrīdhara-svāmī (bhāvārtha-dīpikā) : sakhyaṁ** hitaiṣitām | **maitrīm** upakāritām | **sauhṛdaṁ** suhṛttvaṁ | **cāt** saṁbandhitāṁ ca | **bāṣpeṇa** kaṇṭhāvarodhād **gadgadayā** ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**jīva-gosvāmī (prīti-sandarbhaḥ 271) : kṛṣṇo**’rjunaḥ | **avikalpita** iti cchedaḥ | **nānā-śaṅkāspadaṁ rūpam ālakṣya** **vikalpita** ity arthaḥ | **śucaḥ** śokāśrūṇi **āmṛjya** ca | **parokṣeṇa** darśanāgocareṇa śrī-kṛṣṇena hetunā | ata evāniṣṭa-śaṅkāyā abhāvāt nātra karuṇa-rasāvakāśaḥ | tad-abhāvaś caiṣām aiśvarya-jñāna-samudbhāvināṁ bhavaty eva iti | vañcito’ham [bhā.pu. 1.15.5] ity-ādikaṁ vakṣyamāṇaṁ vilāpam ||1-4||

———————————————————————————————————————

**viśvanātha-cakravartī (sārārtha-darśiṇī) : **premṇā paraspara-prāṇatvaṁ paraspara-hitaiṣitvaṁ **sakhyam** | **maitrīṁ** dāsya-miśraṁ sakhyam | **sauhṛdaṁ** vātsalya-miśraṁ sakhyam ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **premṇā mithaḥ-prāṇatvaṁ **sakhyaṁ**, dāsya-miśraṁ tan-**maitrī**, vātsalya-miśraṁ tat **sauhṛdam** ||4||

 **...**

|| 1.15.5 ||

**arjuna uvāca—**

**vañcito’haṁ mahā-rāja hariṇā bandhu-rūpiṇā |**

**yena me’pahṛtaṁ tejo deva-vismāpanaṁ mahat ||**

**śrīdhara-svāmī (bhāvārtha-dīpikā) : yena** māṁ vañcayatā | **devān vismāpayati** yat ||5||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : vañcitas** tyaktaḥ | **yena** māṁ tyaktavatā **mama tejo’pahṛtaṁ**, tena tad-dattam eva teja iti bhāvaḥ ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : vañcitaḥ** pratāritaḥ, yan māṁ vihāya yādavān nītvāntardadhe iti | **yena** **deva-vismāpanaṁ me** **mahat tejaḥ apahṛtam** ||5||

 **...**

**|| 1.15.6 || **

**yasya kṣaṇa-viyogena loko hy apriya-darśanaḥ |**

**ukthena rahito hy eṣa mṛtakaḥ procyate yathā ||**

**śrīdhara-svāmī (bhāvārtha-dīpikā) : yasya kṣaṇa-viyogena** ity-ādi **yac**-chabdānāṁ tenāham adya muṣita [13] iti saptama-śloka-sthena tac-chabdena sambandhaḥ | priyasyāpy apriyatve dṛṣṭāntaḥ—**ukthena** prāṇena | **eṣa** pitrādiḥ ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : yasya kṣaṇa-viyogena** ity-ādi | **yac**-chabdānāṁ tenāham adya muṣitaḥ [13] iti saptama-śloka-sthena tac-chabdenānvayaḥ | priyasyāpy apriyatve dṛṣṭāntaḥ **ukthena** prāṇena | **eṣa** pitrādiḥ ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yasyeti—yac-chabdānāṁ tenāham adya muṣitaḥ iti [bhā.pu. 1.15.13] saptama-padya-sthitena tac-chabdena sambandhaḥ | **eṣa** **lokaḥ** | priyasyāpriyatve dṛṣṭāntaḥ—yathā **ukthena** prāṇena **rahitaḥ** pitrādir **mṛtaka** ucyate, tadvat ||6||

 **...**

**|| 1.15.7 || **

**yat-saṁśrayād drupada-geham upāgatānāṁ  \
rājñāṁ svayaṁvara-mukhe smara-durmadānām | \
tejo hṛtaṁ khalu mayābhihataś ca matsyaḥ \
sajjīkṛtena dhanuṣādhigatā ca kṛṣṇā ||**

**śrīdhara-svāmī (bhāvārtha-dīpikā) : **śrī-kṛṣṇopakārān anusmarati—**yat-saṁśrayād** iti daśabhiḥ | **yasya saṁśrayād** balāt **smareṇa** kāmena **durmadānām** atimattānāṁ **tejaḥ** prabhāvo **hṛtaṁ** dhanur graheṇaiva | paścāt tad-dhanuḥ **sajjī-kṛtaṁ** ca | tena ca **matsyo** yantropari bhraman viddhaḥ | tatas tān vijitya [**kṛṣṇā cādhigatā**] draupadī prāptā ca ||7||

———————————————————————————————————————

**kaivalya-dīpikā : tatrārjunaḥ** |** tatra** draupadī-svayaṁvare | kṛṣṇopakāraṁ smaraty arjunaḥ—**yat saṁśrayād** iti ||7||** **[mu.pha. 13.1]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** **yasya āśrayāt** svayaṁvare **rājñāṁ** tejo hṛtvā [kṛṣṇā cādhigatā] draupadī prāptā ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **upakārān smarati—**yad** iti daśabhiḥ | matsyo yantropari bhraman nihato viddhaḥ, **kṛṣṇā** draupadī **cādhigatā** labdhā ||7||

 **...**

**|| 1.15.8 || **

**yat-sannidhāv aham u khāṇḍavam agnaye’dām**

**indraṁ ca sāmara-gaṇaṁ tarasā vijitya |**

**labdhā sabhā maya-kṛtādbhuta-śilpa-māyā**

**digbhyo’haran nṛpatayo balim adhvare te ||**

**śrīdhara-svāmī (bhāvārtha-dīpikā) : u** iti vismaye | **khāṇḍavam** indrasya vanam **agnaye’dāṁ** dattavān asmi | khāṇḍava-dāhe rakṣitena **mayena kṛtā** ca **sabhā labdhāadbhuta-śilpa-**rūpā **māyā** yasāṁ sā | **te adhvare **yāge rājasūye ||8||

———————————————————————————————————————

**kaivalya-dīpikā : khāṇḍava**-dahane | rājasūye ca kṛṣṇopakāraṁ smarati—**yat-sannidhāv** iti | **u** aho yudhiṣṭhiraḥ **aham** **adāṁ** dattavān | **mayena kṛtā adbhutā śilpa-māyā** yasyāṁ sabhāyām ||8||** **[mu.pha. 13.2]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : u** iti vismaye | **khāṇḍavam** indrasya vanam | khāṇḍava-dāhe rakṣitena **mayena kṛtā sabhā labdhā** | **adbhute śilpa-māye** yasyāṁ sā **adhvare** rājasūye ||8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : u** vismaye | **khāṇḍavam** indrasya vana-**mahāgnaye**'**dāṁ **dattavān asmi | khāṇḍava-dāhe rakṣitena **mayena kṛtā** **sabhā labdhā**, adbhūte śilpa-māye yasyāṁ sā, adhvare rājasūye ||8||

 **...**

**|| 1.15.9 || **

**yat-tejasā nṛpa-śiro-'ṅghrim ahan makhārtham**

**āryo’nujas tava gajāyuta-sattva-vīryaḥ |**

**tenāhṛtāḥ pramatha-nātha-makhāya bhūpā**

**yan-mocitās tad anayan balim adhvare te ||**

**śrīdhara-svāmī (bhāvārtha-dīpikā) : **anantara-śloko vigītas tathāpi vyākhāyate | **nṛpa-śiraḥ**-**svaṅghir** yasya taṁ jarāsandhaṁ **tavānujo** bhīmo **makhārthamahan** hatavān | tan-nirjayaṁ vinā rājasūya-makhānupapatteḥ | **gajāyutasyeva sattvam** utsāha-śaktir vīryaṁ balaṁ ca yasya saḥ | taṁ hatvā **pramatha-nātho** mahā-bhairavas tasya **makhāya** ye rājānas **tenāhṛtās** te ca yad yasmān **mocitās tat** tasmād te’**dhvare balim ānītavantaḥ** ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : nṛpāṇāṁ** tat-sajātīyānāṁ prākṛtānāṁ **śiras** tu **aṅghrir** yasya taṁ jarāsandham | tav**ānujo** bhīmaḥ | **makhārthaṁ** tan-nirjayaṁ vinā rājasūya-makhānupapatteḥ **gajāyutasyevasattvam** utsāha-śaktiḥ vīryaṁ balaṁ ca yasya saḥ | **pramatha-nātho** bhairavas tasya **makhāya** ye rājānaḥ **tenāhṛtāḥ** yady asmān **mocitāḥ** tasmāt te’**dhvare balim ānītavantaḥ** ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : nṛpāṇāṁ** tat-sajātīyānāṁ **śiraḥsv aṅghrir** yasya, taṁ magadhendraṁ **tavānujo** mad-**āryo** bhīmo'**han** | makhārthaṁ tad-dhananaṁ vinā makhāsiddheḥ | kīdṛśaḥ? **gajāyutasya** iva **sattva-vīrye** utsāha-bale yasya saḥ | **tena** māgadhendreṇa **pramatha-nātha-makhāya** ye **bhūpā āhṛtāḥ**, te **yan-mocitāḥ**, **tat** te'**dhvare** **balim anayan** ||9||

**...**

**|| 1.15.10 || **

**patnyās tavādhimakha-kḷpta-mahābhiṣeka-**

**ślāghiṣṭha-cāru-kavaraṁ kitavaiḥ sabhāyām |**

**spṛṣṭaṁ vikīrya padayoḥ patitāśru-mukhyā**

**yas tat-striyo’kṛta hateśa-vimukta-keśāḥ ||**

**madhvācāryaḥ (bhāgavata-tātparyam) : **yat-**padayoḥ patitāśru-pradhānaḥ** | yaiḥ **kavaraṁ** **spṛṣṭaṁ tat-striyaḥ** tat-**padayoḥ patitvād** eva | vimukta-keśyo'nya-kṛtaḥ ||10||

———————————————————————————————————————

**śrīdhara-svāmī (bhāvārtha-dīpikā) : **yaiḥ **kitavair** duḥśāsanādibhis **tava patnyāḥ kavaraṁ vikīrya** unmucya **spṛṣṭam** ākṛṣṭaṁ teṣāṁ **striyo hateśāḥ |** ata eva vaidhavyād **vimukta-keśā** **akṛta** cakāra | kathaṁ-bhūtaṁ kavaram ? **adhi makhaṁ** rājasūyam adhikṛtya **kḷpto** racito yo **mahābhiṣekaḥ,** tena **ślāghyatamaṁ** | **cāru** ramyam, yat-smaraṇāt tadānīm evāsmat-kṛpayā prāptasya śrī-kṛṣṇasya manane **padayoḥ patitāny aśrūṇi** mukhād yasyāḥ **patnyāḥ** | pada-śabda-sāpekṣasyāpi **patita**-śabdasya **aśru**-padena samāso nitya-sāpekṣitatvāt ||10||

———————————————————————————————————————

**kaivalya-dīpikā : patnyā** iti | **adhi makhaṁ** rājasūyam adhikṛtya kramo racito yo **mahābhiṣekaḥ**, tena **ślāghiṣṭhaṁ** ślāghyavattaṁ yat **cāru-kavaraṁ** keśa-pāśaḥ **kitavaiḥ** duḥśāsanādibhiḥ **vikīrya** unmucya **spṛṣṭaṁ** **patitāśru-mukhaṁ** yasyāḥ, tayā **patitaṁ padayoḥ** sāpekṣatve’pi samāsaḥ | tadānīm eva smaraṇāt pura-sthitasya kṛṣṇasya padayoḥ | **tat-striyaḥ** teṣāṁ kitavānāṁ striyaḥ | **akṛta** kṛtavān | **hatair īśair** hetu-bhūtair **vimukta-keśāḥ** ||10||** **[mu.pha. 13.3]

———————————————————————————————————————

**jīva-gosvāmī (krama-sandarbhaḥ) : **yas tava patnyāḥ sambaddhe teṣāṁ kitavānāṁ striyo hateśa-vimukta-keśā **akṛta** | kīdṛśyāḥ ? **patnyāḥ kavaraṁ vikīrya** paścād vanāntargatasya kṛṣṇasya pādayoḥ patitāśru-mukhyāḥ | kīdṛśaṁ kavaram ? **kitavaiḥspṛṣṭaṁdyūta-sabhāyām **ākṛṣṭam iti yojyam ||10||

———————————————————————————————————————

**viśvanātha-cakravartī (sārārtha-darśiṇī) : **yaiḥ **kitavair** duḥśāsanādibhis tava patnyā **adhi-makhaṁ** rājasūye **kṛta-mahābhiṣekeṇa** praśastaṁ kavaraṁ **vikīrya**unmucya **spṛṣṭam** ākṛṣṭam | teṣāṁ **striyo hateśā** ata eva vaidhavyād **vimukta-keśāś** ca **akṛta** | yas tavānuja iti pūrvasyaivānuṣaṅgaḥ | kīdṛśyāḥ ? smaraṇāt prāptasya kṛṣṇasya namane **padayoḥ patitāni aśrūṇi mukhād** yasyāḥ | pada-śabda-sāpekṣasyāpi patita-śabdasya aśru-padena samāso nitya-sāpekṣatvāt | padayoḥ patitā cāsau aśru-mukhī ceti, tasyā iti vā ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yaiḥ **kitavair** duḥśāsanādyais **tava patnyāḥ** **kavaraṁ vikīrya** unmucya **spṛṣṭam** ākṛṣṭaṁ, teṣāṁ **striyo hateśāḥ**, tata eva vaidhavyān **mukta-keśāś cākṛta** cakāra tavānuja [9] iti pūrvasyaivānuṣaṅgaḥ | **kavaraṁ** kīdṛśam ? ity āha—**adhi makhaṁ** rājasūyam adhikṛtya **kḷpto** yo **mahābhiṣekaḥ,** tena **ślāghiṣṭhaṁ cāru ramyaṁ** ca | **patnyāḥ** kīdṛśyāḥ? tadā smaraṇāt prāptasya kṛṣṇasya praṇāme **padayoḥ** **patitāny aśrūṇi mukhād** yasyāḥ | pada-śabda-sāpekṣasyāpi patita-śabdyāśru-padena samāsaḥ, samastasya asamastena nityākāṅkṣaṇe saṅgatir iti vacanāt ||10||

 **...**

**|| 1.15.11 || **

**yo no jugopa vana etya duranta-kṛcchrād**

**durvāsaso’ri-racitād ayutāgra-bhug yaḥ |**

**śākānna-śiṣṭam upayujya yatas tri-lokīṁ**

**tṛptām amaṁsta salile vinimagna-saṅghaḥ ||**

**śrīdhara-svāmī (bhāvārtha-dīpikā) : **śiṣyāṇām** ayutasyāgre** tat-paṅktau bhuṅkte yas tasmād **durvāsaso** hetor **ariṇā** duryodhanena **racitaṁ** yad **durantaṁ kṛcchraṁ** śāpa-lakṣaṇaṁ, tasmāt sakāśān **no**’smān **vanam etya jugopa** | kiṁ kṛtvā ? **śākam** eva **annaṁ** tasminn eva pātre’vi**śiṣṭamupayujya** jagdhvā | yata upayogāt **salilevinimagno** munīnāṁ **saṅghastrilokīṁ tṛptām amaṁsta** | 

evaṁ hi bhārate kathā—kadācid durvāsā duryodhanenātithyaṁ kṛtam | tena ca parituṣṭena "varaṁ vṛṇīṣva" ity ukte, durvāsasaḥ śāpāt pāṇḍavā naśyeyur iti manasi vidhāya duryodhanenoktam—"yudhiṣṭhiro’smat-kula-mukhyaḥ | atas tasyāpi bhavataivam eva śiṣyāyuta-sahitenātithinā bhavitavyam, kiṁ tu draupadī yathā kṣudhā na sīdet, tathā tasyāṁ bhuktavatyāṁ tad-gṛhaṁ gantavyam" iti | tataś ca tathaiva durvāsasi prāpte paramādareṇa yudhiṣṭhireṇa "mādhyāhnikaṁ kṛtvā āgamyatām" iti vijñāpito muni-saṅgho’dhamarṣaṇāya jale nimamajja | tatra cintāturayā draupadyā smṛta-mātraḥ śrī-kṛṣṇo’ṅka-sthāṁ rukmiṇīṁ hitvā tat-kṣaṇam eva bhakta-vatsalatayā cāgataḥ | tayā cāvedite vṛttānte bhagavatoktaṁ—"he draupadi ! ahaṁ ca bubhukṣito’smi | prathamaṁ māṁ bhojayati" | tayā cātilajjayoktaṁ—svāmin, mad-bhojana-paryantam akṣayam apy annaṁ sūrya-datta-sthālyāṁ mayā ca sarvān saṁbhojya bhuktam, ato nāsty annam" iti | tathāpy atinirbandhena sthālīm ānāyya tat-kaṇṭha-lagnaṁ kiṁcic chākānnaṁ prāśyoktam "anena viśvātmā bhagavān prīyatām" | "atha bhoktuṁ muni-saṅgham āhvaya" iti bhīmaṁ prahitavān | sa ca tāvatātitṛpto vṛthā-pāka-bhayena palāyita iti ||11||

———————————————————————————————————————

**kaivalya-dīpikā : **durvāsasaḥ śāpe kṛṣṇopakāraṁ smarati—**yo no jugopa** iti | **vana**-vāsas tāvat kṛcchraṁ, tatrāpi **durvāsasā** **durantaṁ kṛcchram** | sa ca **ariṇā** duryodhanena **racitaḥ** | vana-vāsa-sthān pāṇḍavān yudhiṣṭhira-draupadī-bhojanānataraṁ "yācasva iti prārthitaḥ yāvad draupadī na bhuṅkte tāvad akṣayam annam" iti hi sūryeṇa varo dattaḥ | **yo** durvāsā **ayutāgra-bhuk **śiṣyāṇām ayutasyāgre bhuṅkte | kiṁ kṛtvā kṛṣṇo jugopa ? **śākānna-śiṣṭam upabhujya** tadānīm eva draupadī-smaraṇād āgatya śāka-rūpasyānnasya yac chiṣṭaṁ pātre lagnaṁ, tat svayaṁ bhuktvā yato bhojanād durvāsāḥ **trilokīṁ** **tṛptām amaṁsta** | na kevalam ātmānaṁ “sa-śiṣyaṁ tu salile snātvā bhoktum āgacchata” iti yudhiṣṭhira-vacanād yatra snātuṁ gataḥ, tatra kīdṛśaḥ vinimagnaḥ śiṣya-sahitaḥ ātmā yasya sa tathā ||11||** **[mu.pha. 13.4]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : durvāsaso** hetor **ariṇā racitaṁ** yad **durantaṁ kṛcchraṁ** śāpa-lakṣaṇam, tasmāt sakāśān **no**’smān **vane etya jugopa** | yaḥ śiṣyāṇām ayutasya agre agra-paṅktau bhuṅkte | **śākam evānnaṁ** tasmin pātre’va**śiṣṭam** **upayujya** jagdhvā, **yata** upayogāt **salile vinimagno** munīnāṁ **saṅghās trilokīṁ tṛptām amaṁsta** | 

evaṁ hi bhārate kathā—kadācid durvāsaso duryodhanenātithyaṁ kṛtam | tena ca parituṣṭena "varaṁ vṛṇīṣva" ity ukte, "durvāsasaḥ śāpāt pāṇḍavā naśyeyuḥ" iti manasi vidhāya duryodhanenoktam—"yudhiṣṭhiro’smat-kula-mukhyaḥ, atas tasyāpi bhavataivam eva śiṣyāyuta-sahitenātithinā bhavitavyam, kiṁ tu draupadī yathā kṣudhayā na sīdet, tathā tasyāṁ bhuktavatyāṁ tad-gṛhaṁ gantavyam" iti | tataś ca tathaiva durvāsasi prāpte paramādareṇa yudhiṣṭhireṇa "mādhyāhnikaṁ kṛtvā āgamyatām" iti vijñāpito muni-saṅgho’gha-marṣaṇāya jale nimamajja | tatra cintāturayā draupadyā smṛta-mātraḥ śrī-kṛṣṇo’ṅka-sthāṁ rukmiṇīṁ hitvā tat-kṣaṇam eva bhakta-vatsala āgataḥ | tayā cāvedite vṛttānte bhagavatoktaṁ—"he draupadi ! ahaṁ ca bubhukṣito’smi | prathamaṁ māṁ bhojaya" iti | tayā cātilajjayoktaṁ—"aho madīyam abhāgyaṁ bhāgyaṁ ca, yatas trailokya-nātho yajña-puruṣo mad-gṛham āgato bhojanaṁ prārthayati" iti manasi vidhāyoktaṁ—"svāmin ! mad-bhojana-paryantam akṣayyam annaṁ sūrya-datta-sthālyāṁ mayā ca sarvān bhojayitvā bhuktam, ato nāsty annam" ity aśru-pātaṁ cakāra | tathāpy atinirbandhena pāka-sthālīm ānayya tat-kaṇṭha-lagna-śākānnaṁ prāśyoktaṁ "bhoktuṁ muni-saṅgham āhvaya" iti | atha bhīmaṁ ca prahitavān | bhīmena gatvoktaṁ—"svāmin ! bhojanārtham āgamyatām | kathaṁ vilambaṁ kriyate ?" sa ca tāvatā atitṛptaḥ vṛthā-pāka-bhayāt palāyita iti ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) **: **yo vanam etya durvāsaso** hetor **ariṇā** duryodhanena **racitāc** chāpa-rūpād **duranta-kṛcchān** **no**'smān **jugopa** rakṣitavān | kīdṛśo durvāsāḥ? **ayutāgra-bhuk** śiṣyāyuta-paṅktau yo bhuṅkte | kiṁ kṛtvā jugopa? ity atrāha—**śākānna-śiṣṭam upayujya **iti | **yataḥ** śiṣṭa-śākānnopayogāt **salile vinimagno** munīnāṁ **saṅghas** **trilokīṁ tṛptām amaṁsta** | 

evam ākhyāyikā bhārate'sti—ātithyena parituṣṭo durvāsā "varaṁ vṛṇīṣva" iti duryodhanam uvāca | tena ca "etat-kopāt pāṇḍavā vinaśyeyuḥ" iti vicārya, "asman-mukhyasya yudhiṣṭhirasyāpi ātithyam ayuta-śiṣyeṇa bhavatā grāhyaṁ, kintu pāñcālī yathā kṣut-pīḍitā na syāt tasyāṁ bhuktavatyāṁ gantavyam" iti vṛtam | tathaiva durvāsasi prāpte'tyādareṇa nṛpeṇa "mādhyāhnikaṁ vidhāyāgamyatām" ity uktaḥ | sa-śiṣya-gaṇaḥ sa munir aghamarṣaṇāya jale nyamajjat | tataś cintāturayā pāñcālyā smṛta-mātro harir āgatya śruta-vṛttānto'pi kṣudhito'smi bhojaya mām ity uktavān | tayā cātilajjitayā bhagavan mad-bhojanāt pūrvaṁ ravidattāyāṁ sthālyāṁ sarvaṁ syād ahantu sarvān bhojayaitvā bhuktavatī, ataḥ kiñcit-tatra nāstītyuktopi atinirbandhādānītāyāṁ tasyāṁ śākaleśaṁ prāptaṁ prāśya viśvātm āhaṁ tṛpto'smīty uttvā tasyāṁ āhūyatāṁ muni-saṅgha ity uktavān | sa ca viśvāntarvartitvāt-tāvatā tṛpto vṛthā pāka-bhayāt palāya gata iti ||11||

 **...**

**|| 1.15.12 || **

**yat-tejasātha bhagavān yudhi śūla-pāṇir**

**vismāpitaḥ sa-girijo’stram adān nijaṁ me |**

**anye’pi cāham amunaiva kalevareṇa**

**prāpto mahendra-bhavane mahad**[^127]**-āsanārdham ||**

**śrīdhara-svāmī (bhāvārtha-dīpikā) : girijā-sahito vismāpitaḥ** san **nijaṁ** pāśupatam **astram** | **anye’pi** lokapālā nijāny astrāṇy aduḥ | anyad apy āścaryam āha—**amunā** iti | **mahata** indrasya **āsanārdham** ||12||

———————————————————————————————————————

**kaivalya-dīpikā : **divyāstra-lābhe kṛṣṇopakāraṁ smarati śloka-dvayena—**yat-tejasā** iti | **anye’pi** loka-pālā nijāny astrāṇy aduḥ | ahaṁ ca **mahendrasya** **āsanārdham** **prāptaḥ** ||12||** **[mu.pha. 13.5]

———————————————————————————————————————

**jīva-gosvāmī (krama-sandarbhaḥ) : yat-tejasā** iti | pūrvaval laukika-līlā-mayatvenaiva ||12||

———————————————————————————————————————

**viśvanātha-cakravartī (sārārtha-darśiṇī) : girijayā** durgayā **sahitaḥ vismāpitaḥ** san **nijaṁ** pāśupatam **astram** | anye’pi lokapālāḥ nijāstrāṇy aduḥ | **mahata** indrasya **āsanārdham** ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : sa-girijaḥ** sa-durgaḥ **śūlapāṇiḥ** śivo **vismitaḥ** san **nijam astraṁ** pāśupataṁ **me'dāt** | **anye ca** lokapālā nijāny astrāṇy aduḥ, **mahata** indrasya **āsanārdham** ||12||

**...**

**|| 1.15.13 || **

**tatraiva me viharato bhuja-daṇḍa-yugmaṁ**

**gāṇḍīva-lakṣaṇam arāti-vadhāya devāḥ |**

**sendrāḥ śritā yad-anubhāvitam ājamīḍha**

**tenāham adya muṣitaḥ puruṣeṇa bhūmnā ||**

**śrīdhara-svāmī (bhāvārtha-dīpikā) : tatraiva** svarge krīḍito **gāṇḍīvaṁ lakṣaṇaṁ** cihnaṁ yasya tat | **arātayo** nivāta-kavacā daityāḥ, teṣāṁ vadhārtham āśritavantaḥ | yena **anubhāvitaṁ** prabhāva-yuktaṁ kṛtam | he **ājamīḍa** yudhiṣṭhira | **tenamuṣito** vañcito’smi | **bhūmnā** nija-mahimāvasthānena ||13||

———————————————————————————————————————

**kaivalya-dīpikā : tatra** iti | **tatraiva** svarge | **arātayo** nivāta-kavaca-nāmāno daityāḥ | **yad-anubhāvitaṁ** yena kṛṣṇena prabhāvavat kṛtam | **bhuja-daṇḍa-yugmaṁ** **śritāḥ** śaraṇaṁ jagmuḥ | he **ājamīḍha** ! yudhiṣṭhira ! **tena** ity-ādi sarva-vākya-śeṣaḥ | **bhūmnā** aparicchinnena vāpy abhivyañjakaṁ vinā na dṛśyata iti **muṣitatvam** | asmad-ādi-dehānāṁ tv anumāpakatvam | na tu kṛṣṇa-tadehavaḥ pratyakṣatvāpādakatvam ||13||** **[mu.pha. 13.6]

———————————————————————————————————————

**jīva-gosvāmī (krama-sandarbhaḥ) : bhūmnā** sarvato mahattamena ||13||

———————————————————————————————————————

**viśvanātha-cakravartī (sārārtha-darśiṇī) : arātayo** nivāta-kavacādayo daityāḥ, teṣāṁ **vadhāya** | **yena** kṛṣṇena **anubhāvitaṁ** prabhāva-yuktaṁ kṛtam | **bhūmnā** atiśayena **ahaṁ** **muṣitas** tyaktaḥ ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : tatraiva** indra-loke **viharato me** **bhuja-daṇḍa-yugmaṁ** sendrā **devā** **arātīnāṁ** nivātaka-vacādīnāṁ **vadhāya** **āśritāḥ** | kīdṛśaṁ tad-yugmaṁ? **yena** kṛṣṇena **anubhāvitaṁ** yojita-prabhāvam, **tena** **puruṣottamena aham adya muṣito** vañcitaḥ ||13||

**...**

**|| 1.15.14 || **

**yad-bāndhavaḥ kuru-balābdhim ananta-pāram**

**eko rathena tatare’ham atīrya-sattvam |**

**pratyāhṛtaṁ bahu dhanaṁ ca mayā pareṣāṁ**

**tejāspadaṁ maṇimayaṁ ca hṛtaṁ śirobhyaḥ ||**

**śrīdhara-svāmī (bhāvārtha-dīpikā) : yad-bāndhava** ity-ādi-śloka-trayasyāpi tena muṣito’ham [13] iti pūrveṇaiva saṁbandhaḥ | śrī-kṛṣṇa-**bāndhava eka** eva **ahaṁ** kaurava-sainyābdhiṁ **nāsty anto** gāmbhīryeṇa, **pāraṁ** ca deśato yasya taṁ **tatare** tīrṇavān uttara-go-grahe | **atīryāṇi** dustarāṇi **sattvāni** timiṅgilādīni bhīṣmādi-rūpāṇi yasmin | parair nītaṁ go-**dhanaṁ pratyāhṛtam** | **pareṣāṁ** ca śirobhyaḥ sakāśāt **tejāspadaṁ** prabhāvasyāspadam uṣṇīṣa-rūpaṁ **maṇimayaṁ** mukuṭa-ratna-rūpaṁ ca **bahu-dhanaṁ** tān mohanāstreṇa mohayitvā **hṛtam** | yad-bāndhavena **mayā** ||14||

———————————————————————————————————————

**kaivalya-dīpikā : **go-grahaṇe kṛṣṇopakāraṁ smarati—**yad-bāndhava** iti | **yad bāndhavaḥ** kṛṣṇa-sahāyaḥ | **ananta**-gāmbhīryasyāvadhiḥ **pāro** vistārasya yasya tam | **tatare** tīrṇavān | **anārya-sattvam** hiṁsra-gajādikam | puru **bahu dhanam** | **parair āhṛtaṁ** go-dhanaṁ **pareṣāṁ** ca **maṇimayaṁ** mukuṭādi **dhanaṁ ca** **hṛtam** | tad dhi **tejās-padaṁ **tad-dharaṇe tejo-haraṇāt ||14||** **[mu.pha. 13.7]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yaḥ śrī-kṛṣṇa eva **bāndhavo** yasya so’ham eka eva kuru-sainyābdhiṁ **tatare** tīrṇavān uttara-go-grahe | nāsty anto gāmbhīryeṇa pāraṁ ca deśato yasya tam | **atīryāṇi** dustarāṇi sattvāni bhīṣmādi-timiṅgilādīni yasmiṁs tam | go-**dhanaṁ pratyāhṛtam** | tathā tān mohanāstreṇa mohayitvā śirobhyaḥ sakāśāt tejaspadam uṣṇīṣaṁ ca **hṛtam** ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **uttara-go-grahe ya eva bāndhavo yasya so'ham eka eva rathena kuru-sainyāddhiṁ tatare tīrṇavān gāmbhīryād-vistīrṇatvāc-cāntapāra-śūnyam | atāryāṇi sattvāni bhīṣma-droṇādi-rūpa-timiṅgilādīni yatra tat | virāṭa-rājasya go-dhanaṁ mayā pratyāhṛtaṁ, pareṣāṁ mohanāstreṇa mohitānāṁ śirobhyas tejampadam uṣṇīṣaṁ ca hṛtam ||14||

yad-bāndhavaḥ kuru-balābdhim ananta-pāram

eko rathena tatare’ham atīrya-sattvam |

pratyāhṛtaṁ bahu dhanaṁ ca mayā pareṣāṁ

tejāspadaṁ maṇimayaṁ ca hṛtaṁ śirobhyaḥ ||

 **...**

**|| 1.15.15 || **

**yo bhīṣma-karṇa-guru-śalya-camūṣv adabhra-**

**rājanya-varya-ratha-maṇḍala-maṇḍitāsu |**

**agre-caro mama vibho ratha-yūthapānām**

**āyur manāṁsi ca dṛśā saha oja ārcchat ||**

**śrīdhara-svāmī (bhāvārtha-dīpikā) :** **adabhrā** analpā ye **rājanya-varyās** teṣāṁ **ratha-maṇḍalair** **maṇḍitāsu** bhīṣmādīnāṁ **camūṣu** sārathi-rūpeṇa mamāgocaraḥ san | he **vibho** ! teṣāṁ **ratha-yūthapānām āyur**-ādīn yo **dṛśā** dṛṣṭyaiva **ārcchat** hṛtavān | **manāṁsi** ity utsāhādi-śaktim | **saha** balam | **ojaḥ** śastrādi-kauśalam ||15||

———————————————————————————————————————

**kaivalya-dīpikā :** kurukṣetra-yuddhe kṛṣṇopakāraṁ smarati—**yo bhīṣma** iti śloka-trayeṇa | **dṛśā** darśanena | **ārcchad** ākṛṣṭavān |  **āyur manāṁsi saha ojaś** ca saha | karmendriyāṇāṁ śaktiḥ manāṁsi trīṇy antaḥ-karaṇāni ||15|| [mu.pha. 13.8]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : agre-caraḥ** sārathi-rūpeṇāgre sthitaḥ san, he **vibho**! svācintya-prabhāveṇa **āyuḥ** prārabdha-karma sva-saundaryeṇa **bhīṣmādīnāṁ** teṣāṁ **manāṁsi** sva-sāmarthya-jñāpanena **saho** manaḥ-pāṭava-lakṣaṇaṁ yuddhotsāhaṁ teja indriya-pāṭava-lakṣaṇaṁ śastrādi-grahaṇa-sāmarthyaṁ **dṛśā** sva-dṛṣṭyaiva **ārcchat** jahāra ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **he vibho mahārāja! adabhrāṇām analpānāṁ rājanya-varyāṇāṁ ratha-maṇḍalair maṇḍitāsu bhīṣmādīnāṁ camūṣu ye mama sārathiḥ sann agresaras teṣāṁ ratha-yuthapānāṁ senāpatīnām āyūr ādīni dṛśaivārcchat jahāra, svācintya-śaktyā āyur ārabdha-karma sva-saundarṣeṇa bhīṣmādīnāṁ manāṁsi, svasāmarthya-jñāpanena saho manaḥ-pāṭava-rūpa-yuddhotsāham, ojaḥ karaṇa-pāṭava-rūpa-śastrādi-grahaṇa-sāmarthyam ||15||

 **...**

**|| 1.15.16 || **

**yad-doḥṣu mā praṇihitaṁ guru-bhīṣma-karṇa-**

**naptṛ-trigarta-śalya-saindhava-bāhlikādyaiḥ |**

**astrāṇy amogha-mahimāni nirūpitāni**

**nopaspṛśur nṛhari-dāsam ivāsurāṇi ||**

**śrīdhara-svāmī (bhāvārtha-dīpikā) : yasya doḥṣu** bhujeṣu **mā **māṁ **praṇihitaṁ** sthāpitaṁ tair eva **gurv-ādibhir nirūpitāni** prayuktāny **astrāṇina spṛśanti sma** | **gurur** droṇaḥ | **trigartas** trigarta-deśādhipatiḥ suśarmā | **śalaḥ** śalyaḥ | **saindhavaḥ** sindhu-deśādhipatir jayadrathaḥ | **bāhlikaḥ** śantanor bhātrā | **amogho mahimā** yeṣāṁ tathā-bhūtāny api | pāṭhāntare[^128]'pi sa evārthaḥ | pratīkārākaraṇe’py asparśe dṛṣṭāntaḥ—**nṛhari-dāsaṁ** prahlādam iveti ||16||

———————————————————————————————————————

**kaivalya-dīpikā :** kurukṣetra-yuddhe kṛṣṇopakāraṁ smarati—**yo bhīṣma** iti śloka-trayeṇa | **dṛśā** darśanena | **ārcchad** ākṛṣṭavān |  **āyur manāṁsi saha ojaś** ca saha | karmendriyāṇāṁ śaktiḥ manāṁsi trīṇy antaḥ-karaṇāni ||16|| [mu.pha. 13.9]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : yasya doḥṣu** bhūjeṣu **mā** māṁ **praṇihitaṁ** sthāpitaṁ tenaivety arthaḥ, **gurv-ādibhirnirūpitāni** prayuktāni **astrāṇi na spṛśanti sma** | **gurur** droṇaḥ | **naptā** bhūriśravāḥ | **trigartaḥ** trigarta-deśādhipatiḥ suśarmā | **śalaḥ** śalyaḥ | **saindhavaḥ** sindhu-deśādhipatiḥ jayadrathaḥ | **bāhlīkaḥ** śantanorbhrātā, **amogha-mahimaṇi**"mahitāni ca" iti pāṭhaś ca | pratīkārākaraṇe’py asparśe dṛṣṭāntaḥ—**nṛhari-dāsaṁ** prahlādam iveti ||16||

———————————————————————————————————————

**baladeva-vidyabhūṣaṇaḥ (vaiṣṇavānandinī) : yasya doḥṣu** bhujeṣu **praṇihitaṁ** tenaiva sthāpitaṁ māṁ gurv-ādibhir **nirūpitāni** prayuktāny **astrāṇi** **nopaspṛśuḥ** | **amogho mahimā** yeṣāṁ, tādṛśāny api | **gurur** droṇaḥ | **trigartaḥ** suśarmā, śalaḥ **śalyaḥ,** **saindhavo** jayadrathaḥ, **vāhlīkaḥ** śantanor bhrātā | tatra dṛṣṭāntaḥ—**āsurāṇi śastrāṇi** **nṛharidāsaṁ** prahlādam **iva** ||16||

 **...**

**|| 1.15.17 || **

**sautye vṛtaḥ kumatinātmada īśvaro me**

**yat-pāda-padmam abhavāya bhajanti bhavyāḥ |**

**māṁ śrānta-vāham arayo rathino bhuvi-ṣṭhaṁ**

**na prāharan yad-anubhāva-nirasta-cittāḥ ||**

**śrīdhara-svāmī (bhāvārtha-dīpikā) : **svāparādham anusmaran santapyamāna āha | **sautye** sārathye **kumatinā me** mayā sa **vṛtaḥ** | kumatimattvam evāha—**ātma-da** ity-ādinā | **abhavāya** mokṣāya | **bhavyāḥ** śreṣṭhāḥ | **śrāntā vāhā** aśvā yasya taṁ mām | jayadratha-vadhe hi jala-pānaṁ vināśvāḥ śrāntāḥ, tato rathād avatīrya bāṇair bhuvaṁ bhittvā mayā jalaṁ saṁpāditam | tadā **yasyānubhāvenanirasta-cittā arayo māṁ** na prahṛtavantaḥ sa sautye vṛta iti kumatitvam ||17||

———————————————————————————————————————

**kaivalya-dīpikā :** **sautya** iti | **sautye** sārathitve **me** mayā **kumatinā vṛtaḥ** | sa **īśvara** ātmānam īśvaratvaṁ vṛto **dadāti** bhajanti ca **bhavyāḥ** | **abhavāya** **yasya** **pāda-padmam** **yasyānubhāvena nirasta-cintā** unmanīkṛtā **arayo na prāharan** | sa sūtaḥ kṛtaḥ | ātmānaṁ nindati ||17|| [mu.pha. 13.10]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tad-viraheṇa tad-aiśvarya-smṛtyā dāsya-bhāvasyaivodayāt svābhāvikasya sakhya-bhāvasyāpalāpāt tat-kārya-sārathyādikam aparādhatvena niścinvan anutapyamāna āha—**sautye** sārathye **abhavāya** mokṣāya **bhavyā bhajanti** ahantva-bhavyas tam eva bhajanam akārayam | etāvad aparādhavaty api mayi tasya dayāṁ śṛṇvaty āha—**śrāntā vāhā** aśvā yasya taṁ **māṁ** jayadratha-vadhe hi jala-pānaṁ vinā aśvāḥ śrāntāḥ, tato rathād avatīrya bāṇair bhuvaṁ bhittvā jalaṁ sampāditaṁ mayā tadā **yasyānubhāvena nirasta-cittā arayo na prāharan** ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vicchedodita-dainyena dāsyodayāt sakhya-kārya-sārathyādikam aparādhatvena saṁbhāvyānutapyamānaḥ prāha—**sautye** iti | **kumatinā** mayā **ya īśvaraḥ sautye** sūta-karmaṇi sārathye **vṛtaḥ** | **abhavāya** mokṣāya, ahantva-**bhavyo** yat, tam eva bhajanam akārayam iti bhāvaḥ | evam aparādhiny api mayi tasya kāruṇyaṁ śṛṇv ity āha—**śrāntā vāhā** yasya taṁ **māṁ** **bhuviṣṭhaṁ** jayadratha-vadhe rathād avatīrya śrāntāśva-jala-pānāya bāṇair bhuvaṁ bhittvā sampādita-jalaṁ **rathino'rayo** **na prāharan** | kutaḥ? ity atrāha—**yad** iti ||17||

 **...**

**|| 1.15.18 || **

**narmāṇy udāra-rucira-smita-śobhitāni**

**he pārtha he’rjuna sakhe kuru-nandaneti |**

**sañjalpitāni nara-deva hṛdi-spṛśāni**

**smartur luṭhanti hṛdayaṁ mama mādhavasya ||**

**śrīdhara-svāmī (bhāvārtha-dīpikā) : **he **nara-deva** !**udāraṁ** gambhīraṁ **ruciraṁ** ca yat **smitaṁ,** tena **śobhitāni narmāṇi** parihāsa-vākyāni, tathā kārya-prastāveṣu, he pārtha ! ity-ādīni madhurākṣarāṇi **sañjalpitāni** ca hṛdi-spṛśāni manojñāni mādhavasya yāny etāni tānīdānīṁ smartur **mama** **hṛdayaṁ** **luṭhanti** loṭhayanti kṣobhayanti | ṇij-abhāva ārṣaḥ ||18||

———————————————————————————————————————

**kaivalya-dīpikā :** kṛṣṇena sahavāsaṁ smarati śloka-dvayena—**narmāṇi** iti | **narmāṇi** parihāsa-vacāṁsi | he **pārtha** ity-ādi sambodhana-pūrvakaṁ **sañjalpitāni** udāra-vacāṁsi **mama hṛdayaṁ luṭhanti**  śokena itas tataḥ pātayanti ||18|| [mu.pha. 13.11]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **madhurākṣaratvāt hṛdi-spṛśāni luṭhanti loṭhayanti, ṇij-abhāva ārṣaḥ ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **udāraṁ gambhīraṁ ruciraṁ yat smitaṁ tena śobhitāni | madhurākṣaratvān hṛdispṛśāni luṭhanti ākarṣanti ||18||

 **...**

**|| 1.15.19 || **

**śayyāsanāṭana-vikatthana-bhojanādiṣv**

**aikyād vayasya ṛtavān iti vipralabdhaḥ |**

**sakhyuḥ sakheva pitṛvat tanayasya sarvaṁ**

**sehe mahān mahitayā kumater aghaṁ me ||**

**śrīdhara-svāmī (bhāvārtha-dīpikā) : vikatthanaṁ** sva-guṇa-ślāghanādi | **śayyādiṣv aikyād** avyatirekād dhetoḥ | kadācid vyabhicāraṁ dṛṣṭvā he **vayasya**, **ṛtavān** satya-yuktas tvam iti vakroktayā vipralabdhas tiras-kṛto’pi | "ṛbhumān" iti pāṭhe ṛbhavo devāḥ sevakāḥ santi yasya saḥ | asau **mahān** api mayā vayasya iti matvā **vipralabdhas** tiras-kṛta ity arthaḥ | "ṛtamān" iti pāṭhe vattvābhāva ārṣaḥ | **me agham** aparādham **asahat** | **mahitayā** mahattvena | eka-padye atimahattvenety arthaḥ | **sakhyur** aghaṁ **sakheva** | **tanayasya** aghaṁ **piteva** ||19||

———————————————————————————————————————

**kaivalya-dīpikā :** **śayyā-** iti | **vikatthanaṁ** kalā-kauśala-darśanam | **aikyād** avinābhāvāt | he **vayasya** ! **ṛtavāṁs** tvaṁ satya-yuktas tvam iti lakṣaṇā mūlātyanta-tiraskṛtā | vivakṣita-vācyena dhvaninā vipralambha upahasitaḥ kṛṣṇaḥ **me agham** aparādhaṁ **sehe** | **mahān** **mahitayā** mahattvātiśayena hi mahattvam |19|| [mu.pha. 13.12]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : aikyāt** paraspara-prāṇaikyād **ṛtavāṁs** tvam eva satyavādīti vakroktyā vipralabdhas tiraskṛto’pi | "ṛbhumān" iti pāṭhe ṛbhavo devāḥ sevakāḥ santi yasya, asāv api tiraskṛtaḥ | tad api **mahitayā** sva-mahattvena ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : śayyā** iti | **vikatthanaṁ** aślāghā, **aikyān** mithaś cittābhedāt tvam eva **ṛtavān** satyavādīti vakroktyā vipralabdho'vajñāto'pi sa mahān tat sarvaṁ **me** mama **agham** aparādhaṁ **mahitayā** sva-mahattvena **sehe** iti prāgvad dāsyodayaḥ ||19||

 **...**

**|| 1.15.20 || **

**so’haṁ nṛpendra rahitaḥ puruṣottamena**

**sakhyā priyeṇa suhṛdā hṛdayena śūnyaḥ |**

**adhvany urukrama-parigraham aṅga rakṣan**

**gopair asadbhir abaleva vinirjito’smi ||**

**śrīdhara-svāmī (bhāvārtha-dīpikā) : **tvayā śaṅkitaṁ parājayaṁ cāpi prāpto’ham ity āha | tena **sakhyā** rahito’to **hṛdayena** **śūnyaḥ** | **aṅga** ! he rājan ! **urukramasya parigrahaṁ** ṣoḍaśa-sahasra-strī-lakṣaṇam | **asadbhir** nīcaiḥ abalā yoṣeva ||20||

———————————————————————————————————————

**kaivalya-dīpikā :** kṛṣṇa-viyoga-phalaṁ kathayati—**so’ham** iti dvayena | **sakhyam** upakāreṇa | priyatvaṁ nirupadhi premāspadatvena | **suhṛttvaṁ** pratyupakārānapekṣam | upakartṛtvena **urukrama-parigraham** kṛṣṇa-vallabhā-vargaḥ ||20|| [mu.pha. 13.13]

———————————————————————————————————————

**jīva-gosvāmī (krama-sandarbhaḥ) : so’ham** ity ekādaśa-krama-vyākhyāyāṁ tvaṁ tu mad-dharmam āsthāya [bhā.pu. 11.30.49] ity ādau, rājan parasya [bhā.pu. 11.31.11] ity-ādau māyika-līlāmayatvenaiveti darśayiṣyate _|_ brahma-purāṇasyātraivārthe tātparyam avagamyate | arjunaṁ prati vyāsa-vacanam, yathā—


    tat tvayā na hi kartavyaḥ śoko’lpo’pi hi pāṇḍava |


    tenāpy akhila-nāthena sarvaṁ tad upasaṁhṛtam || iti |

_akhilaḥ_ pūrṇa eva _nāthaḥ_ patiḥ kṛṣṇaḥ, tena _tat_ sarvaṁ tat-priyā-vṛndam _upa_ nikaṭa eva samyak-prakāreṇa _apahṛtam_ | arjuna-sakāśād gṛhītam ity evaṁ vyākhyeyam ||20||

———————————————————————————————————————

**viśvanātha-cakravartī (sārārtha-darśiṇī) : **tvayā śaṅkitaṁ parājayaṁ ca prāpto’smīty āha, tena sakhyā rahitaḥ ato hṛdayena manasā śūnyaḥ mūrchita-prāya ity arthaḥ, urukramasya parigrahaṁ ṣoḍaśa-sahasra-strī-lakṣaṇam asadbhir nīcaiḥ vastutas tu na vidyante santo yebhyas tair gāṁ pṛthvī dyāṁ ca pāntīti taiḥ gopa-jātitvāc ca gopaiḥ tāḥ sva-preyasīr aprakaṭa-prakāśe praveśanārthaṁ tat-tad-rūpeṇa bhagavataiva tāsām ākarṣaṇāt | na vayaṁ sādhvi sāmrājyaṁ [bhā.pu. 10.83.41] ity ādau, kāmayāmaha etasya ity anena, 


    vraja-striyo yad vāñchanti pulindyas tṛṇa-vīrudhaḥ | 


    gāvaś cārayato gopāḥ pāda-sparśaṁ mahātmanaḥ || [bhā.pu. 10.83.43] 

iti tāsāṁ vākyena vraja-strī-vāñchita eva bhagavat-svarūpaḥ tāsāṁ manoratho’vagataḥ | anyathā tāsāṁ bhagavad-upabhukta-dehānāṁ sākṣāl-lakṣmī-rūpāṇāṁ nīca-sparśe sadya evāntardhānaṁ syād ity ataḥ prakāśāntareṇa tāsāṁ vraja-strītva-prāptir iti jñeyam | viṣṇu-purāṇa-brahma-purāṇayor apy atraivaṛthe tātparyam avagamyate | yathā tatra tatrārjunaṁ prati vyāsa-vacanam, 


    evaṁ tasya muneḥ śāpād aṣṭāvakrasya keśavam | 


    bhartāraṁ prāpya tā yātā dasyu-hastā varāṅganāḥ | [vi.pu. 5.38.84]

iti purā devyo’ṣṭāvakra-muniṁ stutvā viṣṇur vaḥ patir bhaviṣyatīti tasmād varaṁ prāpya tad-aṅga-vakrima-darśanotthād upahāsād dasyu-hastā bhaviṣyathā ity abhiśāpaṁ ca prāpya punaḥ prasāditāc ca tasmāc chāpāntaṁ ca prāpur ato bhartāraṁ prāpya dasyu-hastaṁ gatā iti muneḥ śāpa-prasādayor amoghatvād dasyu-hasta-gatatvaṁ bhartuḥ prāptiś ca tāsāṁ tantreṇaivābhūt, sva-bhartuḥ kṛṣṇasyaiva dasyu-rūpatvaṭ | atas tatraiva punar vacanāntaraṁ ca yathā, 


    tat tvayā na hi kartavyaḥ śoko’lpo’pi hi pāṇḍava | 


    tenāpy akhila-nāthena sarvaṁ tad upasaṁhṛtam || [vi.pu. 5.38.85] iti | 

akhilaḥ pūrṇa eva nāthaḥ patiḥ kṛṣṇas tena tat sarvaṁ sva-priyā-vṛndam upa nikaṭa eva samyak prakāreṇa hṛtam arjunāt sakāśāt gṛhītam ity eva vyākyeyam ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tvayā śaṅkitam adhamaiḥ parājayaṁ ca prāpto'smīty āha—puruṣottamena tena sakhyā rahitas tato hṛdayena cittena ca śūnyaḥ | adhvani mārge uru-kramasya tasya sakhyuḥ parigrahaṁ ṣoḍaśa-sahasra-patnī-rūpaṁ rakṣann aham asadbhir gopair luṇṭhākaiḥ avaleva strīva vinirjito'smīti sarvaṁ mat-sāmarthyaṁ tad-dattamāsīttena vinā tu tat parikṣīṇam iti bhāvaḥ | atra sphuṭārtho na grāhyaḥ, reme ramābhiḥ [bhā.pu. 10.59.43] ity ukteḥ, lakṣmī-rūpāṇāṁ tāsām asadbhiḥ sparśāsambhavāt, tat-sannikarṣe'ntardhāna-sambhavāc ca | tataś cāyam evārthaḥ— na vayaṁ sādhvi! sāmrājyam [bhā.pu. 10.8341] ity-ādau vrajastriyo yad vāñchanti [bhā.pu. 10.83.43] iti draupadīṁ prati tāsāṁ vākyād-vrajadevī-vāñchite gopaveśe'timanojñe kṛṣṇe'bhilāṣobhūt—iti pratītes tat-sampādanāya gopaiḥ pṛthivyā divaś ca pālakair gopa-veśaiḥ kṛṣṇasya prakāśerasadbhiḥ sattamais tāsām arjunādākarṣaṇaṁ rūpāntarair vraja-devītva-prāpaṇaṁ tad idam arjunasyāpy aviditam iti pratīta-rūpatayā tan-nivedanam iti suṣṭhu | śrī-viṣṇu-purāṇatyāpi asminn evārthe tātparyam—


        evaṁ tasya muneḥ śāpād aṣṭāvakrasya keśavam | 


        bhartāraṁ prāpya tā yātā dasyu-hastā varāṅganāḥ || [vi.pu. 5.38.84] iti,

tatrārjunaṁ prati vyāsa-vākyam | purā devo'ṣṭāvakraṁ stutvā viṣṇur vaḥ patir bhaviṣyatīti tasmād varaṁ tac-charīra-vakratva-vīkṣaṇodgatena hāsena kupitat-tasmād-dasyu-hastā bhaviṣyatheti śāpaṁ ca prāpya punaḥ prasāditāt-tasmāc-chāpāntaṁ prāpuḥ | ato muniśāpa-prasādayor avyarthatvād-dasyu-hastatva-bhartṛ-prāptyos tantreṇaivoktiḥ, bhartur eva dasyutvāt | atas tatraiva taṁ prati tad-vākyaṁ—


        tvayā tu na hi kartavyaḥ śoko'lpo'pi hi pāṇḍava! 


        tenāpy akhila-nāthena sarvaṁ tad upasaṁhṛtam || [vi.pu. 5.38.85] iti |

tena kṛṣṇena sarvaṁ tatsvapatnī-vṛndam upa svasannidhau samyak tvatto hṛtaṁ gṛhītam iti tāś caitā ramāsu praviṣṭā bodhyāḥ ||20||

**...**

**|| 1.15.21 || **

**tad vai dhanus ta iṣavaḥ sa ratho hayās te**

**so’haṁ rathī nṛpatayo yata ānamanti |**

**sarvaṁ kṣaṇena tad abhūd asad īśa-riktaṁ**

**bhasman hutaṁ kuhaka-rāddham ivoptam ūṣyām ||**

**madhvācāryaḥ (bhāgavata-tātparyam) : **sa ratho’hayās ta iti tādṛśā ity arthaḥ | ta iṣavaḥ itīva |


    sadṛśe vā pradhāne vā kāraṇe vā tad ity ayam |


    śabdaḥ saṅghaṭate bhede vidyamāne’pi tattvataḥ || iti brahma-tarke |

tad-ratha-hayānāṁ dāhokteḥ ||21||

———————————————————————————————————————

**kaivalya-dīpikā :** **tad** iti | yato **dhanur**-ādeḥ **asad** aprayojakam | **īśena** **riktaṁ** hīnaṁ yathā **ūṣyām** ūṣara-bhūmnyām **uptam** | **kuhakena** kapaṭena **rāddhaṁ** prāptam | tad eva **bhasmani hutam** | etad yathātyantam aprayojakam idam ity arthaḥ ||21|| [mu.pha. 13.14]

———————————————————————————————————————

**śrīdhara-svāmī (bhāvārtha-dīpikā) : **śrī-kṛṣṇa-viyoga evātra hetur nānya ity āha—tad iti | **yato** yebhyo **nṛpatayaānamantiīśena riktaṁ** śūnyam asat-kāryākṣamaṁ san mantra-vidhānair api **bhasmanihutam** iva | atiprītād api **kuhakān** māyāvinaḥ sakāśād **rāddhaṁ** labdhaṁ yathā asat | samyak karṣaṇādināpy **ūṣara**-bhūmāv **uptaṁ** bījam iva ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**tad vai dhanus ta iṣavaḥ sa ratho hayās te**

**so’haṁ rathī nṛpatayo yata ānamanti |**

**sarvaṁ kṣaṇena tad abhūd asad īśa-riktaṁ**

**bhasman hutaṁ kuhaka-rāddham ivoptam ūṣyām ||**

**viśvanātha-cakravartī (sārārtha-darśiṇī) : **śrī-kṛṣṇa-viyoga evātra hetur nānya ity āha—**tad** iti | **yato** **dhanur**-ādibhyo hetubhyo mām **ānamanti** tat **sarvam īśena riktam asat** kāryākṣamam | **bhasmani hutam** iti niṣphalatve **kuhakān** māyāvinaḥ sakāśāt **rāddhaṁ** prāptam ity avastu-bhūtatve **ūṣyām** ūṣara-bhūmau **uptam** iti naśyad avasthatve dṛṣṭāntaḥ ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kṛṣṇa-viccheda evātra hetur nānyad ity āha—**tad** iti | **yato** **dhanur**-āder hetor māṁ **nṛpatayā ānamanti**, **tat sarvam īśena** kṛṣṇena **riktam** **asat** kāryākṣamam abhūt | tatra dṛṣṭāntaḥ—yathā san-mantrādi-vidhānair api **bhasmani hutaṁ** vyartham | **kuhaka-rāddhaṁ** māyāvi-labdham | **uṣyāṁ** samyak karṣaṇādibhir ūṣara-bhūmāv **uptaṁ** ca tadvat ||21||

 **...**

**|| 1.15.22-23 || **

**rājaṁs tvayānupṛṣṭānāṁ suhṛdāṁ naḥ suhṛt-pure |**

**vipra-śāpa-vimūḍhānāṁ nighnatāṁ muṣṭibhir mithaḥ ||**

**vāruṇīṁ madirāṁ pītvā madonmathita-cetasām |**

**ajānatām ivānyonyaṁ catuḥ-pañcāvaśeṣitāḥ ||**

**śrīdhara-svāmī (bhāvārtha-dīpikā) : **suhṛt-pure tvayā pṛṣṭānāṁ naḥ suhṛdāṁ madhye catvāraḥ paṁ ca vāvaśeṣitāḥ | tatra hetuḥ—vipra-śāpety ādi | vāruṇīm annamayīm | ajānatām ivānyonyam erakā-muṣṭibhir nighnatām ||22-23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **erakā-muṣṭibhir mitho nighnatāṁ suhṛtāṁ madhye catvāraḥ paṁ ca vā avaśeṣitāḥ ||22-23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **erakāmuṣṭibhir mitho nighnatāṁ suhṛdāṁ madhye catvaraḥ paṁ ca vāvaśeṣitā ity uttareṇānvayaḥ | tatra bījam āha—vipreti ||22||  \
 \
vāruṇīmannamayīn ||23||

 **...**

|| 1.15.24 || 

**prāyeṇaitad bhagavata īśvarasya viceṣṭitam |**

**mitho nighnanti bhūtāni bhāvayanti ca yan mithaḥ ||**

**śrīdhara-svāmī (bhāvārtha-dīpikā) : **avaśeṣitā ity anenoktaṁ hetu-kartāram āha tribhiḥ—prayeṇeti | bhāvayanti pālayanti ||24||

———————————————————————————————————————

**jīva-gosvāmī (krama-sandarbhaḥ) : **prāyeṇeti duḥkhoktir iyaṁ tādṛśa-līlā-dṛṣṭy-anusāreṇaiva ||24||

———————————————————————————————————————

**viśvanātha-cakravartī (sārārtha-darśiṇī) : **kenāvaśeṣitā ity apekṣāyām āha—prayeṇeti | etad yadu-kula-saṁharaṇam | prāya-grahaṇaṁ lokokti-rītyaiva, na tu siddhānta-rītyety āha—mitha iti | yat yato nimitta-bhūtād bhāvayanti pālayanti ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kenāvaśeṣitā ity apekṣāyām āha—prāyeṇeti | etad-yadu-kula-saṁharaṇaṁ, lokarītyaivedaṁ na tu vastuta ity āha—mitha iti | yad-yato nimittād-bhāvayanti pālayanti ||24||

 **...**

|| 1.15.25 || 

**jalaukasāṁ jale yadvan mahānto’danty aṇīyasaḥ |**

**durbalān balino rājan mahānto balino mithaḥ ||**

**śrīdhara-svāmī (bhāvārtha-dīpikā) : **jalaukasāṁ matsyādīnāṁ madhye mahāntaḥ sthūlā aṇīyasaḥ sūkṣmād yathādanti bhakṣayanti ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **jalaukasāṁ matsyādīnāṁ madhye mahāntaḥ sthūlā aṇīyasaḥ sūkṣmān yathā bhakṣayanti, balinas tulya-balās tu mithaḥ parasparam eva | ye yān śaknuvantīty arthaḥ ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **jalaukasāṁ matsyādīnāṁ madhye mahāntaḥ sthūlā yathāṇīyasaḥ sūkṣmānadanti tadvat ye mahānto balinaste tu mithaḥ ye yān śaknuvantīty arthaḥ ||25||

 **...**

|| 1.15.26 || 

**evaṁ baliṣṭhair yadubhir mahadbhir itarān vibhuḥ |**

**yadūn yadubhir anyonyaṁ bhū-bhārān sañjahāra ha ||**

**śrīdhara-svāmī (bhāvārtha-dīpikā) : **evaṁ baliṣṭhair madadbhiḥ pāṇḍavair duryodhana-jarāsandhāsīn nihatya yadubhir itarān śālvādīn nihatya yadūn yadubhir anyonyaṁ nihatya bhagavān bhuvo bhāra-bhūtān saṁhṛtavān ||26||

———————————————————————————————————————

**jīva-gosvāmī (krama-sandarbhaḥ) : **eṣām adharmikatvena bhāratvaṁ ca, bhū-bhāra-rāja-pṛtanā yadubhir nirasya [bhā.pu. 11.1.3] ity atraikādaśe parihariṣyate ||26||

———————————————————————————————————————

**viśvanātha-cakravartī (sārārtha-darśiṇī) : **bhū-bhārān bhū-bhāra-bhūtān yadūn sañjahāra ity arjunādīn prati bhagavatā tal-līlāyās tathaiva pratyāyitatvāt | tat-kāraṇaṁ tatraiva ekādaśyānte vyaktībhaviṣyati | kiṁ ca, tad api bhū-bhāra-bhūtān yadūn ity arjunoktyā, na tu bhuvo’laṅkāra-bhūtān yadūn, tan-nitya-parikarāṇāṁ yadūnām | ye tu devās tatraiva yadu-vaṁśāvatāreṇa praviśyodbhūtās teṣām  api rajas-tamo-rahitānāṁ bhāratvena vaktum anucitānām api sva-sva-pada-prāpaṇāya tan-miṣeṇaivopasaṁhārārtham | aṣṭādaśākṣauhiṇiko mad-aṁśair āste balaṁ durvisāhaṁ yadūnāṁ [bhā.pu. 3.3.14] ity uktavatā bhagavatā bhāratvāropaḥ kṛtaḥ ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evaṁ mahadbhir valibhir yadubhir itarān bhūbhārān yadūn vibhuḥ sañjahāra | ye'tra brahma-nirdeśād-devāṁśā yaduṣvavatīrṇās tān prākṛtān eva bhūbhārān sañjahāra, ye tu nitya-pārṣadā yadavaste khalu tad-bhārabhūtā na bhavanty api tu tad alaṅkṛtaya eva, na hi taruṇyā bhūṣaṇa-bhūmā bhāratvāyāpitu saukhyāyaiva, te hi sārddhaṁ tena dvārvatyam evāsannity ekādaśe vyākhyāsyāmaḥ ||26||

 **...**

|| 1.15.27 || 

**deśa-kālārtha-yuktāni hṛt-tāpopaśamāni ca |**

**haranti smarataś cittaṁ govindābhihitāni me ||**

**śrīdhara-svāmī (bhāvārtha-dīpikā) : **ataḥ paraṁ vaktuṁ na śaknomīti sūcayann āha | deśa-kālocitārtha-yuktāni manaḥ-pīḍopaśama-kaṛāṇi ca govindasya vacanāni smarato me mama cittaṁ haranty ākarṣanti ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ataḥ paraṁ vaktuṁ na śaknomi tvam api kiñcin mā pṛcchety āha deśeti | yasmin deśe yasmin vā kāle yasmin vā arthe yuktāni samucitāni yāni yāni govindasyābhihitāni vacanāni tāni smarato mama hṛdayaṁ haranti lumpanti ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evaṁ pratītikaṁ tatratyaṁ kadanam abhidhāya kṛṣṇasya caritaṁ smarann āha—govindasyābhihitāni vacāṁsi smarato me cittaṁ haranti | kīdṛṁśīty āha—yasmin deśe kāle'rthe vā yuktānyucitāni ||27||

 **...**

|| 1.15.28 ||

**sūta uvāca—**

**evaṁ cintayato jiṣṇoḥ kṛṣṇa-pāda-saroruham |**

**sauhārdenātigāḍhena śāntāsīd vimalā matiḥ ||**

**śrīdhara-svāmī (bhāvārtha-dīpikā) : **evam iti sūtoktiḥ | atidṛḍhena snehena **kṛṣṇa-pāda-saroruhaṁ cintayato**’rjunasya **matiḥ śāntā** viśokā **vimalā** viraktā **cāsīt** ||28||

———————————————————————————————————————

**jīva-gosvāmī (krama-sandarbhaḥ) : **evam iti | **śāntā** cetasi cakṣuṣīva bhagavad-āvirbhāvena duḥkha-rahitā | ata eva **vimalā** tad-vṛtti-bhūtā ye kāluṣya-viśeṣās tair api rahitā ||28|| [prīti-sandarbhaḥ 52] 

———————————————————————————————————————

**viśvanātha-cakravartī (sārārtha-darśiṇī) : matis** tad-viraha-santaptāpi **śāntā** nirantara-tac-cintana-janita-sphūrti-labdhena tena nirvāpita-dāhatvāt śītalety arthaḥ | ata eva **vimalā** asthairya-lakṣaṇa-mālinyam api tasyā vigatam ity arthaḥ ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evam iti sūtoktiḥ | jiṣṇor matir harivir aha-santaptā santata-tac-cintāvirbhūtena tena śāntā nirvāpita-tat-tāpātiśītāsīdity arthaḥ | vimalā vigatāsthairya-mālinyā ||28||

 **...**

|| 1.15.29 || 

**vāsudevāṅghry-anudhyāna- paribṛṁhita-raṁhasā |**

**bhaktyā nirmathitāśeṣa- kaṣāya-dhiṣaṇo’rjunaḥ ||**

**śrīdhara-svāmī (bhāvārtha-dīpikā) : **mati-vaimalya-phalam āha | **vāsudevāṅghry-anudhyāyena paribṛṁhitaṁ raṁho** vego yasyās tayā **bhaktyā nirmathitā** unmūlitā **aśeṣā kaṣāyāḥ** kāmādayo yasyāḥ sā **dhiṣaṇā** buddhir yasya saḥ | jñānaṁ punar adhyagamad [30] ity uttareṇānvayaḥ ||29||

———————————————————————————————————————

**jīva-gosvāmī (krama-sandarbhaḥ) : **vāsudeveti pūrvasyaiva vivaraṇam idaṁ padya-dvayam | tatra **anudhyānaṁ** pūrvoktā cintaiva | **kaṣāyaḥ** pūrvoktaṁ malam eva ||29|| [prīti-sandarbhaḥ 52]

———————————————————————————————————————

**viśvanātha-cakravartī (sārārtha-darśiṇī) : **nanu kāmādayaḥ kaṣāyā api mala-śabdenocyante, satyam | arjunasya bhagavan-nitya-parikaratvena sākṣān narāvatāratvena ca tad-asambhava eva, mahendrāṁśatvena kaṣāyaḥ sambhavati cet, tad api naivety āha—vāsudeveti | janmārabhyaivotpannayā **bhaktyā** prathamata eva **nirmathitā** unmūlitā **aśeṣāḥ kaṣāyāḥ** kāmādayo yasyāḥ sā **dhiṣaṇā** buddhir yasya, tathābhūta evārjunaḥ ||29||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nirmathito'śeṣaḥ kṛtsnaḥ kaṣāyo yasyās tādṛśī dhiṣaṇā dhīr yasya so'rjunaḥ iti tat-praviṣṭa-śakrāṁśaviṣayam etat, svayam arjunas tu yo'haṁ tam arjunaṁ viddhi yo'rjunaḥ so'ham eva ca [mauṣala. 62.1] iti mauṣalīya-bhagavad-vākyena tad-rūpa eveti na tatra tādṛśatvaṁ sambhāvyam ||29||

 **...**

|| 1.15.30 || 

**gītaṁ bhagavatā jñānaṁ yat tat saṅgrāma-mūrdhani |**

**kāla-karma-tamo-ruddhaṁ punar adhyagamat prabhuḥ ||**

**śrīdhara-svāmī (bhāvārtha-dīpikā) :** kālena karmabhis tamasā bhogābhiniveśena ca ruddham āvṛtaṁ sat ||30||

———————————————————————————————————————

**jīva-gosvāmī (krama-sandarbhaḥ) : gītaṁ **mām evaiṣyasi [gītā 18.65] ity antam | **kālo** bhagaval-līlecchā-mayaḥ | **karma** tal-līlā | **tamas** tal-līlāveśena tad-anusandhānam | **adhyagamat** tan-mahā-vicchedasya tasyānte’pi tathā tat-prāptaḥ **punar **mām evaiṣyasi ity etad vākyaṁ yathārthatvenānubhūtavān ||30|| [prīti-sandarbhaḥ 52]

———————————————————————————————————————

**viśvanātha-cakravartī (sārārtha-darśiṇī) : **kintu priyasya viccheda-dave priyokti-smṛtyaiva sandhukṣaṇam āturasya iti rītyā tan-mukha-candra-vinirgataṁ sarva-santāpopaśamanaṁ gītāmṛtam eva pātum ārebhe ity āha—gītam iti | **kālādibhir avaruddham** avismṛtam | tatra **tamo**’ndhakāra-samas tad-viraha eva ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kiñ ca, bhāratāhave bhagavatoktam anusmṛtya tad-virahatāpas tasya samaśamyadity āha—gītam iti | 


        manmanā bhava mad-bhakto-mad-yājī-māṁ-namaskuru | 


        mām evaiṣyasi satyaṁ te pratijāne priyo'si me || [gītā 9.34] iti,

yat-tena gītaṁ tat-punar adhyagamat | he arjuna tvaṁ saṁprati mā bhīto'si, mat-tirodhānottaraṁ ca mām eva eṣyasīty arthaḥ | tat kīdṛśaṁ? kālena bahusamvatsarātmakena karmaṇā rājya-vyāpāreṇa tamasā bhogābhiniveśena cāruddhama-vismṛtaṁ tad adhunā karma-tamaḥ-śūnyo'dhikam agamad anvabhūd ity arthaḥ ||30||

 **...**

|| 1.15.31 || 

**viśoko brahma-sampattyā sañchinna-dvaita-saṁśayaḥ |**

**līna-prakṛti-nairguṇyād aliṅgatvād asambhavaḥ ||**

**śrīdhara-svāmī (bhāvārtha-dīpikā) : **jñāna-phalam āha—**viśoka** iti | etad eva śoka-hetv-abhāvenopapādayati | śokasya hi hetur dvaita-bhramaḥ, tasya dehaḥ, tasya liṅgaṁ, tasya guṇāḥ, teṣām  avidyā | tatra **brahma-saṁpattyā** vedānta-śravaṇena "brahm āham" iti jñānena **līnā prakṛtir** avidyā yasmiṁs tan-**nairguṇyaṁ** bhavati, na tu suṣupti-pralayayor ivāvidyā-śeṣaḥ | tasmān nairguṇyād guṇa-kārya-liṅga-nāśaḥ | **aliṅgatvāc cāsambhavaḥ** samyag bhogāya bhavati, punaḥ punar iti sambhavaḥ sthūla-dehaḥ, tad-rahitaḥ | tataś ca tat-paricchedābhāvāt **sañchinno dvaita**-lakṣaṇaḥ **saṁśayo** bhramo yasya, sa **viśoko** jāta iti ||31||

———————————————————————————————————————

**jīva-gosvāmī (krama-sandarbhaḥ) : **tataś ca kṛtārtho’bhavad ity āha—viśoka ity-ādi | **brahma-sampattyā** śrīman-narākāra-para-brahma-sākṣātkāreṇa | **sañchinna **"iyaṁ mama cetasi sphūrtir eva | sākṣātkāras tv anyaḥ" iti **dvaite saṁśayo** yena saḥ | tadā bhagavat-prāptau nānyavaj-janmāntara-prāpti-kāla-sandhir apy antarāyo’bhavad ity āha—līneti | **līnā** palāyitā **prakṛtir** guṇa-kāraṇaṁ yasmād, evaṁ-bhūtaṁ yan **nairguṇyaṁ,** tasmād dhetoḥ, guṇa-tat-kāraṇātītatvād ity arthaḥ | tathaiva **aliṅgatvāt** prākṛta-śarīra-rahitatvāc ca | **asambhavo** janmāntara-rahitaḥ | tasmād anantaraṁ cakṣuṣy āvirbhavatīty eva viśeṣa iti bhāvaḥ | 

ataḥ kaliṁ prati śrī-parīkṣid-vacanaṁ—yas tvaṁ dūraṁ gate kṛṣṇe saha gāṇḍīva-dhanvanā [bhā.pu. 1.17.6] iti, evaṁ ye’dhyāsanaṁ rāja-kirīṭa-juṣṭaṁ sadyo jahur bhagavat-pārśva-kāmāḥ [bhā.pu. 1.19.20] iti śrī-muni-vṛnda-vākyaṁ ca | tasmāt sarveṣāṁ pāṇḍavānāṁ tadīyānāṁ ca saiva gatiḥ vyākhyeyā ||31|| [prīti-sandarbhaḥ 52]

———————————————————————————————————————

**viśvanātha-cakravartī (sārārtha-darśiṇī) :** tatra ca,


    man-manā bhava mad-bhakto mad-yajī māṁ namaskuru | 


    mām evaiṣyasi kaunteya pratijāne priyo’si me || [gītā 18.65]

ity atra padye eṣyasīti bhaviṣyan-nirdeśenedaṁ dyotitam, "he kaunteya ! samprati tvaṁ mām eṣyasy eva | yadā tu tava mad-viyogo mahān bhāvī, tadā māṁ prāptuṁ yatiṣyamāṇasya tava tad-upāyam aham adhunaiva snehena bravīmi" iti sva-prāpty-arthaṁ yad dhyānam uktaṁ, samprati tena muhur abhyastena dhyānenaiva tat-pārśva-gatam evātmaṇam abhimanyamānasyāpi "mama deha evāntarāyo yato’yaṁ madhye madhye bahir vṛttim anubhāvya māṁ śokārṇave kṣipati | tad asmād dehād ātmanaḥ pārthakyam āpādayituṁ sarva-śāstrāstra-vidyāvat pūrvābhyastaṁ yogam eva lakṣaṇaṁ[^129] anuśīlayāmi" iti manasi niścitya cinmaya-śarīro’pi ātmānaṁ śrī-kṛṣṇaṁ nitya-priya-sakhatvena nārāyaṇa-sakhatvena vā nānusandadhānaḥ prema-vaivaśyena prākṛtaṁ naram eva jānaṁs tad-bhāvāpalāpāya kṣaṇa-mātreṇaiva yogārūḍho babhūvety āha—viśoka iti | 

**brahma-sampattyā** prāptayā **viśoko**’bhūd iti tad-abhimaty-anusāreṇaiva sūtoktiḥ, vastutas tu prapañca-gatāṁ sampattiṁ tyaktvā brahma-sampattyā aprakaṭa-prakāśa-gatayā śrī-kṛṣṇa-priya-sakhatva-prāptyā viśokaḥ vigata-śokaḥ **sañchinno dvaite saṁśayaḥ, **"dehena saha mama sambandho’sti nāsti vā" iti sandeho yasya saḥ | vastutas tu dvaite sakhyuḥ śrī-kṛṣṇāt sakāśāt svasya bhinnatve sati saṁśayaḥ pūrvam āvayoḥ paraspara-sakhyād aikyam āsīt, samprati tu dvaitaṁ vṛttam | tad adhunā sa kṛṣṇaḥ kiṁ punar api sakhya-sukha-mayādvaita eva māṁ neṣyati ? 

kiṁ vā, pārthakya-lakṣaṇa-dvaita-duḥkha-sindhau nimajjayiṣyatīti bhāvanā-mayaḥ sandehaḥ sañchinno yasya saḥ | na ca tasya prākṛta-lokasyeva[^130] punaḥ saṁsāra āśaṅkanīya ity āha—**līna** iti spaṣṭam | vastutas tu līnaṁ suśliṣṭaṁ durlakṣyaṁ yat prakṛtitaḥ svabhāvād eva **nairguṇyaṁ** kṛṣṇa-sakhatvena guṇātītatvaṁ, tasmād ev**āliṅgatvaṁ** liṅga-dehābhāvaḥ, tat eva na samyag-bhavaḥ saṁsāro yasya saḥ | 

yad vā, mahendrāṁśa-bhūto’rjunas tu jīvan-mukto’bhūd ity āha—viśoka iti | sañchinno dvaita-saṁśayaḥ prapañcānusandhāna-gata-śoka-mohādir yasya saḥ | tatra hetuḥ—līnā īśvare līnīkṛtā yā prakṛtiḥ, tata eva yan nairguṇyaṁ, tasmāt | ata ev**āliṅgatvāl** liṅga-dehāpagamād **asambhavaḥ** apunar janmety arthaḥ ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tatas tasya kṛṣṇa-sākṣātkāro'bhūd ity āha—brahmaṇaḥ sva-sakhasya sampattyā sākṣātkāreṇa viśokaḥ | tataḥ saṁchinno dvaita-saṁśaye yasya saḥ | śayyāsanāṭana-vikatthana-bhojanādiṣvaikyād iti yan-mayā cittaikyam anubhūtam āsīt-tasmin sāṁpratikena dvaitena tyāga-vibhātena citta-bhedena yaḥ saṁśayas tadaikyaṁ sampādayiṣyati na veti bhāvanāmayaḥ sandehaḥ, sa tasya sañchinnas tathaiva tadaikya-prāpter ity arthaḥ | na cārjunasyānyavat purāpi saṁsāro'stīty āha—līnaṁ suśliṣṭaṁ durlakṣyaṁ yat prakṛtyā svabhāvenaiva nairguṇyaṁ narāvatāratvāt kṛṣṇa-sakhatvāc ca guṇātītatvaṁ tasmād evāliṅgatvāl-liṅga-śarīra-virahād asambhavaḥ saṁsārābhāvaḥ sarvadaivaty arthaḥ ||31||

 **...**

|| 1.15.32 || 

**niśamya bhagavan-mārgaṁ saṁsthāṁ yadu-kulasya ca |**

**svaḥ-pathāya matiṁ cakre nibhṛtātmā yudhiṣṭhiraḥ ||**

**śrīdhara-svāmī (bhāvārtha-dīpikā) : bhagavato mārgam** ālakṣya **yadu-kulasya saṁsthāṁ** nāśaṁ śrutvā nāradoktaṁ cānusmṛtya **svaḥ-pathāya** svarga-mārgāya | **nibhṛtātmā** niścala-cittaḥ ||32||

———————————————————————————————————————

**jīva-gosvāmī (krama-sandarbhaḥ) : bhagavan-mārgaṁ niśamya** vitarkya | **yadu-kulasya casaṁsthāṁniśamya** śrutvā | śrī-kṛṣṇasya nitya-sāmīpyena samyak sthitiṁ vitarkyeti vāstavo’rthaḥ | **svaḥ** śrī-kṛṣṇa-dhāma, ye’dhyāsanaṁ [bhā.pu. 1.19.20] ity ādau, sadyo jahur bhagavat-pārśva-kāmā ity anena tad-artham eva kṛta-prayatnatvāt, brahmādayo lokapālāḥ svar vāsam abhikāṅkṣiṇaḥ iti śrī-bhagavad-vākyāc ca ||32||

———————————————————————————————————————

**viśvanātha-cakravartī (sārārtha-darśiṇī) : mārgaṁ** padavīṁ cāturya-paripāṭīm iti yāvat | **saṁsthāṁ** vakṣyamāṇa-siddhāntānusāreṇa aprakaṭa-prakāśa-gatatvena samyak sthitaṁ svāntar daśāyāṁ tad-bahir daśāyāṁ tu nāśaṁ ca | **svaḥ** śrī-kṛṣṇadhāma | ye’dhyāsanaṁ rāja-kirīṭa-juṣṭaṁ sadyo jahur bhagavat-pārśva-kāmāḥ [bhā.pu. 1.19.20] ity uktatvāt | tathā sampadaḥ kratavo lokā ity-ādibhyaś ca | **yudhiṣṭhira** ity upalakṣaṇam | pañcaiva bhrātaraḥ svaḥ-pathāya śrī-kṛṣṇa-dhāma-pathaṁ gantuṁ **matiṁ cakruḥ** | **nibhṛtātmā** anyālakṣita-citta-vyāpāraḥ ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **mārgaṁ padavīṁ, saṁsthām aprakaṭa-prakāśe samyak sthitiṁ niśamya śrutvā yudhiṣṭhiraḥ svapathāya śrī-kṛṣṇa-loka-mārgaṁ gantuṁ matiñcakre, ye'dhyāsanaṁ rāja-kirīṭa-juṣṭaṁ sadyojahur bhagavat-pārśva-kāmāḥ [bhā.pu. 1.19.20] ity ukteḥ | nibhṛtātmānyālakṣita-citta-vyāpāraḥ | yudhiṣṭhira iti bhīmādīnām upalakṣaṇam ||32||

 **...**

|| 1.15.33 || 

**pṛthāpy anuśrutya dhanañjayoditaṁ**

**nāśaṁ yadūnāṁ bhagavad-gatiṁ ca tām |**

**ekānta-bhaktyā bhagavaty adhokṣaje**

**niveśitātmopararāma saṁsṛteḥ ||**

**śrīdhara-svāmī (bhāvārtha-dīpikā) : **tāṁ durvijñeyām | vakṣyati hy ekādaśe—


    saudāminyā yathākāśe yāntyā hitvābhra-maṇḍalam | \
gatir na lakṣyate martyais tathā kṛṣṇasya daivataiḥ || [bhā.pu. 11.31.9] iti |

**saṁsṛter upararāma** jīvan-muktā babhūva | dehaṁ jahāv iti vā ||33||

———————————————————————————————————————

**jīva-gosvāmī (krama-sandarbhaḥ) : nāśaṁ** loka-dṛṣṭyāḥ, vastutas tv adarśanam eva | **bhagavaty adhokṣaje niveśitātmā** iti bhagavataḥ pṛthā-dhyānālambanatvaṁ darśayitvā pṛthayānubhūtāṁ sthitim eva darśayati | tatra saudāminyā [bhā.pu. 11.31.9] ity-ādy ekādaśa-skandha-padyātmakaṁ śāstraṁ saudāminyā api nāśaṁ niṣedhayati cet, tarhy atrāpi tad-dṛṣṭyā sutarām eva tan mantavyam | tad uktaṁ tatraiva, 


    devādayo brahma-mukhyā na viśantaṁ sva-dhāmani | 


    avijñāta-gatiṁ kṛṣṇaṁ dadṛśuś cātivismitāḥ || [bhā.pu. 11.31.8] iti | 

**saṁsṛteḥ** prapañcāvatārāt ||33||

———————————————————————————————————————

**viśvanātha-cakravartī (sārārtha-darśiṇī) : **tāṁ prasiddhām antardhāna-lakṣaṇām | **saṁsṛteḥ** samyak saraṇāt prapañce ’vatārāt **upararāma** sadya eva vāntardadhāv ity arthaḥ | tac-chravaṇa-kṣaṇa eva tad-viyoga-janitāṁ daśamīm api daśāṁ darśayāmāseti vā ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nāśam adarśanaṁ, tāṁ prasiddhāṁ tirodhāna-rūpāṁ, saṁskṛteḥ prapañca-sañcārād upararāma sadya evāntaradhāt ||33||

 **...**

|| 1.15.34 || 

**yayāharad bhuvo bhāraṁ tāṁ tanuṁ vijahāv ajaḥ |**

**kaṇṭakaṁ kaṇṭakeneva dvayaṁ cāpīśituḥ samam ||**

**śrīdhara-svāmī (bhāvārtha-dīpikā) : **tad evam uktam api yādavebhyo bhagavato vailakṣaṇyam abuddhvā tat-sāmyaṁ vadato manda-matīn prati vailakṣaṇyaṁ spaṣṭayati dvābhyām | **yayā** yādava-rūpayā **tanvābhuvobhāraṅkaṇṭakena kaṇṭakam ivāharat** | yādava-tanuṁ bhū-bhāra-tanuṁ ceti **dvayam api īśvarasya** saṁhāryatvena **samam** eva ||34||

———————————————————————————————————————

**jīva-gosvāmī (krama-sandarbhaḥ) : **yayeti | tanu-rūpa-kalevara-śabdair atra śrī-bhagavato bhū-bhāra-jihīrṣā-lakṣaṇo devādi-pipālayiṣā-lakṣaṇaś ca bhāra evocyate | yathā tṛtīye viṁśatitame tat-tac-chabdair brahmaṇo bhāra evoktaḥ | yadi tatraiva tathā vyākhyeyaṁ, tadā sutarām eva śrī-bhagavatīti | tataś ca tasya bhārasya bhagavati tad-ābhāsa-rūpatvāt kaṇṭaka-dṛṣṭāntaḥ susaṅgata eva | tathā **dvayam eveśituḥ sāmyam** api | tat tu tṛtīya-śrī-paramātma-sandarbhe vivṛtam asti || [kṛṣṇa-sandarbha 106]

———————————————————————————————————————

**viśvanātha-cakravartī (sārārtha-darśiṇī) : **yādavādīnām antima-daśā-śravaṇena viṣīdataḥ śaunakādīn āśvāsayan siddhānta-rahasyam āha—yayeti | **yayā** yādavādi-**tanvābhuvaḥ** sva-pāda-bhūtāyā [sva-pāda-mūlāyāḥ] **bhāraṁ kaṇṭakena** sūcy-agreṇa **kaṇṭakam iva aharat**, tām eva tanuṁ vijahau | devadatto vasanaṁ vijahāv itivat sva-saṅgād vicyutīcakārety arthaḥ, na tu yayā nityaṁ krīḍati tām apīti bhāvaḥ | tena aṁśāvataraṇa-samaye ye devā nitya-bhūteṣu praviṣṭāḥ, te eva tebhyo yoga-balena niṣkāsya prabhāsaṁ gamitāḥ, tad-deha-tyāgaṁ lokān māyayaiva darśayatā bhagavatā madhu-pānānantaraṁ deva-rūpīkṛtya svargaṁ prāpayāmāsire ity ekādaśānta-vyākhyānusṛtyā jñeyam | nitya-lilā-parikarā yādavās tu prāpañcika-lokālakṣitāḥ śrī-kṛṣṇena samaṁ dvārakāyām eva yathā-pūrvam eva khelantīti bhāgavatāmṛtokta-siddhāntād avagantavyam | 

**dvayam** iti | bhū-bhāra-bhūtā asurā yādavādi-rūpā devāś ceti dvayam **īśituḥ** parameśvarasya **samam** eva | kintu dṛṣṭānte kaṇṭakatvena sāmye’pi karaṇa-bhūtasya sūcy-agrasya upakārakatvenāntaraṅgatvaṁ karma-bhūtasya kaṇṭakasyāpakārakatvena sāmye’pi bahir aṅgatvam ity api jñāpitam | sūcy-agre kṣudra-śatrau ca lomaharṣe ca kaṇṭakaḥ ity amaraḥ ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yādavānāṁ vināśaṁ śrutvā khinnān śaunakādīn siddhānta-rahasyenāśvāsayann āha—yayeti | yayā brahmādeśāvatīrṇa-devāṁśa-yādavatanvā, jātyaika-vacanaṁ, paratrāpyevam | padbhyāṁ bhūmiḥ [ṛk 8.4.19] iti śruteḥ | svapada-bhūtāyā bhuvo bhāraṁ daitya-rājanya-rūpam aharat, kaṇṭakena sūcyagreṇa kaṇṭakam iva—tāṁ tad-rūpāṁ tanumajo nitya-mūrtir bhagavān jahau svasaṅgād viyuktāñcakāra | sūcyagre kṣudra-śatrau ca lomaharṣe ca kaṇṭakaḥ ity amaraḥ | īśitur jagad-vyāpāriṇaḥ pareśasya bhū-bhāra-daitya-rājanya-vṛndaṁ devāṁśabhūta-yādava-vṛndaṁ ceti dvayaṁ samam upekṣyatayā tulyam ity arthaḥ | na cātrāviśeṣa-pratīter devāṁśa-yādava-rūpāṁ tanuṁ jahāviti na śakyaṁ vaktum iti vācyam | aviśeṣa-svīkāre sarvadā mat-priyā devi | [pa.pu. uttarakhaṇḍe 71] ity ukti-vyākopāt ||34||

 **...**

|| 1.15.35 || 

**yathā matsyādi-rūpāṇi dhatte jahyād yathā naṭaḥ |**

**bhū-bhāraḥ kṣapito yena jahau tac ca kalevaram ||**[^131]

**śrīdhara-svāmī (bhāvārtha-dīpikā) : **śrī-kṛṣṇa-mūrter viśeṣam āha—yatheti | tāny api tathā dhatte jahāti ca | tad āha—**yathā naṭo** nija-rūpeṇa sthito’pi rūpāntarāṇi **dhatte**’ntar dhatte ca, tathā **tad api kalevaraṁ jahau,** antar adhād ity arthaḥ ||35||

———————————————————————————————————————

**jīva-gosvāmī (krama-sandarbhaḥ) : matsyādi-rūpāṇi** matsyādy-avatāreṣu tat-tad-bhārān | atha **naṭa**-dṛṣṭānte’pi naṭaḥ śravya-rūpakābhinetā | vyākhyātaṁ ca taiḥ prathamasyaikādaśe—naṭā nava-rasābhinaya-caturāḥ [1.11.21] iti | tato yathā śravya-rūpakābhinetā naṭaḥ svarūpeṇa sva-veśena ca sthita eva pūrva-vṛttam abhinayena gāyan nāyaka-nāyikādi-bhāvaṁ dhatte jahāti ca, tatheti | 

athavā, nāhaṁ prakāśaḥ sarvasya yoga-māyā-samāvṛtaḥ [gītā. 7.25] iti śrī-gīta-vacanena |


    yogibhir dṛśyate bhaktyā nābhaktyā dṛśyate kvacit |


    draṣṭuṁ na śakyo roṣāc ca matsarāc ca janārdanaḥ || 

iti pādmottara-khaṇḍa-nirṇayena | mallānām aśaniḥ [bhā.pu. 10.43.17] iti śrī-bhāgavata-darśanena | ātma-vināśāya bhagavad-dhasta-cakrāṁśu-mālojjvalam akṣaya-tejaḥ-svarūpaṁ parama-brahma-bhūtam apagata-dveṣādi-doṣo bhagavantam adrākṣīt [vi.pu. 4.15.15] iti śiśupālam uddiśya viṣṇu-purāṇa-gadyena cāsureṣu yad rūpaṁ sphurati, tat tasya svarūpaṁ na bhavati, kintu māyā-kalpitam eva | svarūpe dṛṣṭe dveṣaś cāpayātīti | tataś cāsureṣu sphuratyā yayā tanvā bhuvo bhāra-rūpam asura-vṛndam aharat, tāṁ tanuṁ vijahau | punas tat-pratyāyanaṁ na cakārety arthaḥ | bhakti-dṛśyā tanus tu tasya nitya-siddhaivety āha—aja [gītā. 4.6] iti, devakyāṁ deva-rūpiṇyāṁ [bhā.pu. 10.3.8] ity ādeḥ, kṛṣṇaṁ ca tatra chandobhiḥ stūyamānaṁ [bhā.pu. 10.28.17] ity atra golokādhiṣṭhātṛtva-nirdeśāc ca | 

tataś ca, yathā naṭa aindrajālikaḥ kaścit sva-bhakṣakānāṁ bakādīnāṁ nigrahāya matsyādy-ākārān dhatte, svasmin pratyāyati tan-nigrahe sati yathā ca tāni jahāti, tathā so’yam ajo’pi yena māyitvena lakṣyatāṁ prāpitena rūpeṇa bhū-bhāra-rūpāsura-vargaḥ kṣapita-tad-vargaṁ kṣapitavān ity arthaḥ | tac ca kalevaram ajo jahau antardhāpitavān ity arthaḥ | kintu śrī-gītā-padye yoga-māyā-samāvṛtaḥ [gītā. 7.25] sarpa-kañcukavan-māyā-racita-vapur ābhāsa-samāvṛta ity arthaḥ ||35|| [kṛṣṇa-sandarbha 106] 

———————————————————————————————————————

**viśvanātha-cakravartī (sārārtha-darśiṇī) : **kṛṣṇas tv aindra-jālika-naṭa iva sva-deha-tyāgaṁ mithyā-bhūtam eva pratyāyayāmāsety āha—yatheti | bhagavān dhatte jahyāt na tu dhṛtvā jahyād iti tanu-tyāga-kāle’pi tat-tat-tanu-dhāraṇam asty eva | nanu katham etad boddhavyam ity ata āha—yathā naṭa aindra-jālikaḥ cheda-dāha-mūrcchādibhiḥ sva-dehaṁ tyajati tasya tyāgaṁ sarvān darśayati pratyāyayati ca, atha ca sva-dehaṁ dhatte eva na tu mriyate, tathaiva matsyādi-rūpāṇi matsyādi-śarīrāṇi svīyāni bhagavān dhatte jahyāt dadhāna eva jahāti | tena naṭasya sva-śarīra-dhāraṇaṁ satyam eva tat-tyāgas tu mithyaiva yathā tathaiva bhagavato’pi matsyādi-svīya-śarīra-dhāraṇaṁ satyam eva tat-tat-tyāgo mithyaivety arthaḥ | yathā ca matsyādi-śarīrāṇi dadhāna eva jahāti tathaiva yena bhū-bhāraḥ kṣapitas tac ca kalevaraṁ jahāv iti śrī-kṛṣṇa-kalevara-tyāgo mithayaiveti | narākṛti-para-brahmatvādikam api naṭa-rūpa-nara-dharmam evaṁ bhagavān karoti, na tu tattvena | sva-dehasyābhautikatvena nāśāsambhavāt | yad uktaṁ mahābhārate, na bhūta-saṅgha-saṁsthāno deho’sya paramātmanaḥ iti | bṛhad-vaiṣṇave’pi, 


    yo vetti bhautikaṁ dehaṁ kṛṣṇasya paramātmanaḥ | 


    sa sarvasmād bahiḥ kāryaḥ śrauta-smārta-vidhānataḥ | 


    mukhaṁ tasyāvalokyāpi sa-cailaḥ snānam ācared || iti |[^132]

vaiśampāyana-sahasra-nāmani ca—amṛtāṁśo’mṛta-vapur iti| amṛtaṁ maraṇa-rahitaṁ vapur yasya iti tatra śrī-śaṅkarācārya-vyākhyā ca prasiddhā | atra śleṣeṇa jahyād iti jahātes tyāgārthatvāt tyāgasya ca dānārthatvāt vaikuṇṭhādi-dhāma-sthebhyo bhaktebhyaḥ sva-śarīra-praviṣṭa-caraṁ nārāyaṇādi-rūpaṁ teṣāṁ pālanārthaṁ dadāv ity ekādaśānte vyākhyāsyate ||35||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **uktam arthaṁ dṛṣṭāntāntareṇaha—yathā naṭobhinayābhijñaḥ svarūpeṇa sthita eva matsya-vaka-sārasādi-rūpāṇi yathā yathāvad-dhatte jahyāt, tathā sa bhagavān svarūpeṇa sthita eva yena devāṁśa-yādava-rūpeṇa bhū-bhāraḥ kṣapitas tac ca tad eva kalevaraṁ jahau | deva-rūpaṁ tad-vidhāya svargaṁ prāpiyāmāsa | yāvad adhikāra [ve.sū. 3.3.33] nyāyenādhikārānte teṣāṁ vimokṣa-sambhavād iti bhāvaḥ | anāyāsena dhāraṇe hāne ca dṛṣṭānto'yam | apare tu yathendrajāliko naṭaḥ svarūpeṇa sthita evendra-jāla-vidyayā sva-dehaccheda-dāhādi darśayati, tathā bhagavān svayaṁ sthita eva māyayā deha-tyāgaṁ loka-virāgāya | rājan! parasya tanu bhṛj-jananāpy ayehā māyā-viḍambanam avehi yathā naṭasya [bhā.pu. 11.31.41] ity ekādaśokterity āhuḥ | ye khalu śrī-mūrtes tyāgaṁ vyācakṣate, te tv apariśīlita-śāstradeśikā bodhyāḥ | ātmabhūtāyās tasyās tyāgāsambhavāt | ādāyāntaradhād yas tu sva-vimbaṁ loka-locanam [bhā.pu. 3.2.11] ity uddhavokteś ca ||35||

 **...**

|| 1.15.36 || 

**yadā mukundo bhagavān imāṁ mahīṁ**

**jahau sva-tanvā śravaṇīya-sat-kathaḥ |**

**tadāhar evāpratibuddha-cetasām**

**abhadra-hetuḥ kalir anvavartata ||**

**śrīdhara-svāmī (bhāvārtha-dīpikā) : **yudhiṣṭhirasya svargāroha-prasaṅgāya kali-praveśam āha—yadeti | sva-tanvā jahau | sa-tanor eva vaikuṇṭhārohāt | śravaṇārhā satī kathā yasya | tadā yad ahas tasminn eva | ahar iti lupta-saptamy-antaṁ padam | apratibuddha-cetasām avivekinām iti | vivekināṁ tu na prabhur ity uktam | anvavartateti pūrvam evāṁśena praviṣṭhya tena[^133] rūpeṇānuvṛttir uktā ||36||

———————————————————————————————————————

**jīva-gosvāmī (krama-sandarbhaḥ) : **yadeti | tyāgo’tra sva-tanu-karaṇaka iti, na tu sva-tanvā saheti vyākhyeyam | sahety adhyāhāryāpekṣāgauravāt | upapada-vibhakteḥ kāraka-vibhaktir balīyasīti nyāyāc ca ||36||

———————————————————————————————————————

**viśvanātha-cakravartī (sārārtha-darśiṇī) : **tanu-tyāgasyāvāstavatvaṁ spaṣṭayann āha—yadā sva-tanvā jahau sva-tanor eva vaikuṇṭhārohād iti śrī-svāmi-caraṇāḥ | tyāgo’tra sva-tanu-karaṇaka eva, na tu sva-tanvā saha mahīṁ jahāv iti kuvyākhyāyā avakāśaḥ upapada-vibhakteḥ kāraka-vibhaktir balīyasī iti nyāyāt | 


    pradarśyātapta-tapasām avitṛpta-dṛśāṁ nṛṇām | 


    ādāyāntaradhādyas tu sva-bimbaṁ loka-locanam || [bhā.pu. 3.2.11] iti |

atrāpi loka-locana-rūpaṁ sva-bimbaṁ nija-mūrtiṁ pradarśya punar ādāyaiva ca antaradhāt na tu tyaktveti sandarbhaś ca, tadā yad-ahaḥ tad abhivyāpyety arthaḥ | apratibuddha-cetasām iti vivekināṁ tu na prabhur ity arthaḥ | cauro hi nidritasyaiva dhanam apaharati pratibuddhāt tu bibhetīty arthaḥ ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **imam evārthaṁ sphuṭann āha—yadeti | svatanvā karaṇena yad emāṁ mahīṁ mukundo jahau, tadā yad ahas tad abhivyāpya kalir anvavartata praviṣṭaḥ | apratibuddha cetasām iti suptānām iva caura ity arthaḥ | na ca svatanveti sahārthā tṛtīyās tu, upapada-vibhakteḥ kāraka-vibhaktir valīyasīti nyāyād uktapramāṇāc ca ||36||

 **...**

|| 1.15.37 || 

**yudhiṣṭhiras tat parisarpaṇaṁ budhaḥ **

**pure ca rāṣṭre ca gṛhe tadātmani**[^134]** |**

**vibhāvya lobhānṛta-jihma-hiṁsanādy- **

**adharma-cakraṁ gamanāya paryadhāt ||**

**śrīdhara-svāmī (bhāvārtha-dīpikā) : **budho yudhiṣṭhiraḥ | tasya kalḥ parisarpaṇaṁ prasaraṇaṁ vilokya | kathaṁ-bhūtam ? lobhādy-adharma-cakraṁ yasmin | jihmaṁ kauṭilyam | paryadhāt tad-ucitaṁ paridhānam akarot ||37||

———————————————————————————————————————

**jīva-gosvāmī (krama-sandarbhaḥ) : **yudhiṣṭhira ity atra tasya tyāge kali-parisarpaṇam uddīpana-mātram | vastutas tu bhagavat-pārśva-kāmitvam eva kāraṇaṁ jñeyam ||37||

———————————————————————————————————————

**viśvanātha-cakravartī (sārārtha-darśiṇī) : **paryadhāt tad-ucita-pidhānam akarot ||37||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tasya kaleḥ parisarpaṇaṁ praveśaṁ paryadhāducita-vidhānam akarot ||37||

 **...**

**|| 1.15.38 || **

**sva-rāṭ**[^135]** pautraṁ vinayinam ātmanaḥ susamaṁ guṇaiḥ**[^136]** | \
toya-nīvyāḥ patiṁ bhūmer abhyaṣiñcad gajāhvaye ||38||**

**śrīdhara-svāmī (bhāvārtha-dīpikā) : **ātmanaḥ svasya guṇaiḥ susamam atisadṛśam | toyaṁ pariveṣākāreṇa sarvataḥ sthitaṁ samudrodakam eva nīvī paridhāna-viśeṣo yasyās tasyā bhūmeḥ patitvenābhiṣiktavān ||38||

———————————————————————————————————————

**jīva-gosvāmī (krama-sandarbhaḥ) : **viniyataṁ sa-maryādam | ṭīkāyāṁ susamamati-sadṛśam iti vyākhyānāt soḥ pūjāyāṁ ṣatva-niṣedhaḥ, suḥ pūjāyām iti karma-pravacanīya-vidheḥ ||38||

———————————————————————————————————————

**viśvanātha-cakravartī (sārārtha-darśiṇī) : **viniyamaṁ rājocita-viśiṣṭa-niyama-yuktam ātmanaḥ svasya guṇaiḥ susamam atisadṛśaṁ toyaṁ samudrodakam eva nīvī paridhāna-viśeṣo yasyās tasyā bhūmeḥ patitvenābhiṣiktavān ||38||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vinayinaṁ rājyocita-viśiṣṭa-nayavantam | ātmanaḥ svasya guṇaiḥ susamam atitulyaṁ | toyanīvyāḥ samudra-mekhalāyāḥ ||38||

 **...**

**|| 1.15.39 || **

**mathurāyāṁ tathā vajraṁ śūrasena-patiṁ tataḥ |**

**prājāpatyāṁ nirūpyeṣṭim agnīn apibad īśvaraḥ ||**

**śrīdhara-svāmī (bhāvārtha-dīpikā) : **vajram aniruddhasya putram | nirūpya kṛtvety arthaḥ | apibad ātmani samāropayām āsa | īśvaraḥ samarthaḥ ||39||

———————————————————————————————————————

**jīva-gosvāmī (krama-sandarbhaḥ) : **prājāpatyāṁ ceṣṭiṁ nirūpyety anvayaḥ ||39||

———————————————————————————————————————

**viśvanātha-cakravartī (sārārtha-darśiṇī) : **vajram aniruddha-putram | nirūpya kṛtvā | apibat ātmany āropayāmāsa | īśvaraḥ samarthaḥ ||39||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vajramāniruddhiṁ nirūpya kṛtvā, agnīn apibat ātmany āropayat īśvaraḥ samarthaḥ ||39-40||

 **...**

**|| 1.15.40 || **

**visṛjya tatra tat sarvaṁ dukūla-valayādikam |**

**nirmamo nirahaṅkāraḥ sañchinnāśeṣa-bandhanaḥ ||**

**śrīdhara-svāmī (bhāvārtha-dīpikā) : **sañchinnāny aśeṣāṇi bandhanāny upādhayo yena ||40||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

**...**

	

**|| 1.15.41 || **

**vācaṁ juhāva manasi tat prāṇa itare ca tam |**

**mṛtyāv apānaṁ sotsargaṁ taṁ pañcatve hy ajohavīt ||**

**śrīdhara-svāmī (bhāvārtha-dīpikā) : **tad eva darśayati dvābhyām | vācam ity upalakṣaṇam | sarvendriyāṇi manasi pravilāpitavān ity arthaḥ | tac ca manaḥ **prāṇe**, prāṇādhīna-pravṛttitvāt | **taṁ** ca prāṇam **itare** apāne, tenākarṣaṇāt | apāna-vyāpāra utsargas tat-sahitam apānaṁ mṛtyau tad-adhiṣṭātṛ-devatāyām | anenaiva vāg-ādiṣv api tat-tat-karma-sāhityaṁ jñeyam | **taṁ** mṛtyuṁ **pañcatve** pañca-bhūtānām aikye dehe | dehasyaiva mṛtyur nātmana iti bhāvitavān ity arthaḥ | **ajohavīd** iti yaṅ-lug-āntāl luṅi rūpam ||41||

———————————————————————————————————————

**jīva-gosvāmī (krama-sandarbhaḥ) : **vācam iti | tat manaḥ vyavahārātmakaṁ mano-haṁsaṁ na tu paramārthātmakam api agre’nusandhānāntara-vidhānāt | pañcatve pañca-bhūtānām aikya-rūpo yo dehas tasmin, na tu śrī-kṛṣṇa-pārṣada-rūpe sva-dehe ity arthaḥ ||41||

———————————————————————————————————————

**viśvanātha-cakravartī (sārārtha-darśiṇī) : **arjunavad yudhiṣṭhiro’pi bahir anusandhāna-nivṛtty arthaṁ prayatate smety āha—vācam ity upalakṣaṇaṁ sarvendriyāṇi manasi mano’dhīna-vṛttitvāt tac ca manaḥ prāṇe prāṇādhīna-vṛttittvāt tasminn eva juhāva samarpayāmāsa juhoter dānārthatvāt | he manas tubhyam evendriyāṇi dattāni, tavaivaitāni santu, sāmprataṁ mamaitaiḥ prayojanaṁ nāstīti dhārayāmāsa | teṣu svatvābhāvena vastutaḥ sampradānābhāvāt na caturthī | evam agre’pi sarvatra jñeyam | nanv ahaṁ kasya bhavāmīty ata āha—tan-manaḥ prāṇe juhāva | taṁ prāṇam itare apāne tenākarṣaṇāt | apāna-vyāpāra utsargas tat-sahitam apānaṁ mṛtyau tad-adhiṣṭhātṛ-devatāyām | anenaiva vāg-ādiṣv api tat-tat-karma-sāhityaṁ jñeyam | taṁ mṛtyuṁ pañcatve pañca-bhūtānām aikye dehe | mṛtyo tvaṁ dehasyaiva bhava iti bhāvitavān ity arthaḥ ||41||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nirmamatvādi-niṣpādakaṁ yudhiṣṭhirasya prayatm āha—vācam ity upalakṣaṇaṁ bāhyendriyāṇi manasi tad adhiṣṭhātari juhāva, juhortedānārthatvād arpayāmāsety arthaḥ | tac ca manas tad adhiṣṭhātari prāṇe, taṁ prāṇam itare'pāne, tena prāṇasyākarṣaṇād apāna-vyāpāra utsargas tat-sahitam apānaṁ mṛtyāvapānādhiṣṭhātṛdeve | itthaṁ ca vāgādiṣv api tad-vṛtti-sāhityaṁ bodhyam | taṁ mṛtyu-pañcatve pṛthivyādi-pañcatve, pṛthivyādi pañcake dehe tasyaiva mṛtyunā sambandhāt ||41||

 **...**

**|| 1.15.42 || **

**tritve hutvā ca pañcatvaṁ tac caikatve ñjuhon muniḥ |**

**sarvam ātmany ajuhavīd brahmaṇy ātmānam avyaye ||**

**śrīdhara-svāmī (bhāvārtha-dīpikā) : **tritve guṇa-traye pañcatvaṁ deham | tac ca tritvam ekatve avidyāyām | sarvaṁ sarvāropa-hetum avidyām ātmani jīve | ajohavīd iti vaktavye ajuhavīd ity ārṣam | evaṁ śodhitam ātmānaṁ brahmaṇy avyaye kūṭasthe | na tasyānyatra laya ity arthaḥ ||42||

———————————————————————————————————————

**jīva-gosvāmī (krama-sandarbhaḥ) : **ekatve avyakte | tad evam ayogyaṁ tat sarvam avyakte eva bhāvayitvā yogyaṁ yat sarvaṁ tad ātmani bhagavat-pārṣada-rūpe ajuhavīt dhārayāmāsa | taṁ cātmānaṁ narākṛtiṁ para-brahmaṇi samarpayāmāsa ||42||

———————————————————————————————————————

**viśvanātha-cakravartī (sārārtha-darśiṇī) : **tataś ca pṛthivyādi-bhūta-pañcakaṁ kva sthāsyatīty atrāha—tritve guṇa-traye tac ca tritvam ekatve vyaṣṭi-rūpe māyāṁśe tat sarvam ātmani jīve ajuhavīd ity ārṣam ajohavīd ity arthaḥ | he jīva ! tavaitan māyāṁśa-kṛtam upādhi-trikam, etasmāt tvaṁ pṛthag-bhūta eva virājasva, naitasyādhīno bhaveti bhāvaḥ | pañcātmānaṁ brahmaṇi | evaṁ parīkṣiti svarājya-bhāvaṁ vajrae ca mathurāṁ samarpya tat-sambandham ātmano dūrīkṛtya bahir niścinta iva indriyādīn api tat-tad-vaśayitari yogye samarpya antar niścinto babhūva | tathā hi brahmaṇaḥ kṛṣṇasyaiva jīvo jīvasyaiva vyaṣṭi-māyā tasyā eva guṇa-trayaṁ guṇatrayasyaiva pañca-bhūtātmako dehaḥ, dehasyaiva mṛtyur mṛtyor evāpānaḥ apānasyaiva prāṇas tasyaiva manaḥ manasa eva indriyāṇi indriyāṇām eva viṣayā rājyādi-bhogāḥ teṣāṁ ca bhoktā samprati parīkṣid eva na tu aham iti vicārayāmāsa | kintu bhagavan-nitya-parikaratvān nitya-vigrahāṇām api tadānīmātmānaṁ prākṛta-śarīraṁ matvaivāyaṁ vicāro’py akiñcit-kara eveti jñeyam ||42||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **taṁ ca pañcatva-śabditaṁ dehaṁ tritve guṇatraye, tac ca tritvam ekatve vyaṣṭi-rūpa prakṛty aṁśe ajuhot, tad etat sarvam ātmanyantaryāmiṇi, tavaitac-chakti-bhūtaṁ mama na kiñcid ity arthaḥ | tam ātmānaṁ brahmaṇi svayaṁ bhagavati pūrṇe kṛṣṇe ajuhavīt, anyatrārpaṇaṁ saṁśleṣaṇam ātma-brahmaṇostvaikyaṁ bodhyam | yathā parīkṣiti svarājyaṁ samarpya bahir evam indriyādīni yogye tat-tad adhiṣṭhātari samarpyāntaś ca niścinto'bhūd ity arthaḥ | eṣā bhāvanā yudhiṣṭhirādiṣu bhagavat-pārṣadeṣu praviṣṭān dharmādi-devāṁ śāneva, na tu tad upajīvyāṁs tān uddiśyeti bodhyam | tat-pārṣadā devāḥ prāpañcika-devānām āśrayaṇīyā iti pādme dṛṣṭatvāt ||42||

 **...**

**|| 1.15.43 || **

**cīra-vāsā nirāhāro baddha-vāṅ mukta-mūrdhajaḥ |**

**darśayann ātmano rūpaṁ jaḍonmatta-piśācavat ||**

**śrīdhara-svāmī (bhāvārtha-dīpikā) : **tad evam ātma-pratipattim uktvā bāhya-sthitim āha—cīra-vāsā iti dvābhyām | baddhavāṅ manunī ||43||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tad evaṁ sarvathā niścintasya tasya bāhya-sthitim āha—cīreti | baddha-vāk maunī | anapekṣamāṇaḥ anujādi-pratīkṣām akurvan ||43||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evam ubhayathā niścitaṁ tasya brāhmīṁ sthitim āha—cīreti sārddhābhyāṁ baddhavāk maunī ||43||

 **...**

**|| 1.15.44 || **

**anavekṣamāṇo**[^137]** niragād aśṛṇvan badhiro yathā |**

**udīcīṁ praviveśāśāṁ gata-pūrvāṁ mahātmabhiḥ ||**

**hṛdi brahma paraṁ dhyāyan nāvarteta yato gataḥ**

**śrīdhara-svāmī (bhāvārtha-dīpikā) : **anavekṣamāṇo’nujādi-pratīkṣām akurvan | āśāṁ diśam | gata-pūrvāṁ pūrvaṁ praviṣṭam | mahātmabhir vivekavidbhiḥ | yato yāṁ diśaṁ gataḥ ||44||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **adhunā nyasta-samasta-bhāro’ham avyagraḥ kvāpi vivikte deśe śrī-kṛṣṇa-prāpty-artham, man-manā bhava mad-bhakta iti bhagavad-upadiṣṭam evopāyaṁ kariṣyāmīti niścinvatas tasya ceṣṭām āha—udīcīm iti | paraṁ brahma śrī-kṛṣṇaṁ dhyāyan dhyātum ||44||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **anav ekṣamāṇo bhīmādi-pratīkṣām akurvan paraṁ brahma śrī-kṛṣṇaṁ dhyāyan dhyātuṁ yato yāmudīcīm ||44||

 **...**

**|| 1.15.45 || **

**sarve tam anu nirjagmur bhrātaraḥ kṛta-niścayāḥ |**

**kalinādharma-mitreṇa dṛṣṭvā spṛṣṭāḥ prajā bhuvi ||**

**śrīdhara-svāmī (bhāvārtha-dīpikā) : adharmo mitraṁ** yasya, tena ||45||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **śrī-kṛṣṇaṁ prāptuṁ vayam api tan-manaskā eva bhavāma iti **kṛto niścayo** yais te ||45||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kṛṣṇa-dhyānam eva kṛṣṇa-prāpakam iti **kṛto niścayo** yais te | **adharmo mitraṁ** yasya tena ||45||

 **...**

**|| 1.15.46 || **

**te sādhu-kṛta-sarvārthā jñātvātyantikam ātmanaḥ |**

**manasā dhārayāmāsur vaikuṇṭha-caraṇāmbujam ||**

**śrīdhara-svāmī (bhāvārtha-dīpikā) : sādhu** samyak **kṛtāḥ** **sarve’rthā** dharmādayo yaiḥ | ata eva **vaikuṇṭhasya caraṇāmbujam** eva **ātyantikaṁ śaraṇaṁ jñātvā** ||46||

———————————————————————————————————————

**jīva-gosvāmī (krama-sandarbhaḥ) : te** iti | **te** pāṇḍavāḥ **sādhu** yathā syāt, tathā **kṛta-sarvārthāḥ **vaśīkṛta-dharmārtha-kāma-mokṣā api **vaikuṇṭhasya** śrī-kṛṣṇasya **caraṇāmbujam** eva **ātyantikaṁ** parama-puruṣārthaṁ **jñātvā,** tad eva **manasā dhārayāmāsuḥ** ||46||

———————————————————————————————————————

**jīva-gosvāmī (prīti-sandarbhaḥ 272) : **atha tad-anantaraṁ [1.15.1-5 ślokeṣu varṇitārjunma-viyogād anantaraṁ] tuṣṭy-ātmaka-yogo yathā—**te** iti tribhiḥ | te pāṇḍavāḥ **sādhu** yathā syāt, tathā **kṛta-sarvārthā** vaśīkṛta-dharmārtha-kāma-mokṣā api **vaikuṇṭhasya** śrī-kṛṣṇasya **caraṇāmbujam** eva ātyantikaṁ parama-puruṣārthaṁ jñātvā, tad eva **manasā dhārayāmāsuḥ** ||47|| 

———————————————————————————————————————

**viśvanātha-cakravartī (sārārtha-darśiṇī) : sādhu** yathā syāt, tathā **kṛtā** anuṣṭhitāḥ **sarve’rthā **dharmādayo yais tathā-bhūtā api **ātyantikaṁ** tebhyo’py atyantādhikaṁ śrī-kṛṣṇa-**caraṇāmbujam** eva **manasā nirdhārayāmāsuḥ** | sādhu-kṛtā dharmārtha-kāma-mokṣā yaiḥ | ata eva caraṇāmbujam evātyantikam iti śrī-svāmi-caraṇāḥ ||46||

———————————————————————————————————————

**baladeva-vidyabhūṣaṇaḥ (vaiṣṇavānandinī) : sādhu** yathā bhavaty evaṁ **kṛtāḥ sarve 'rthā **dharmādayo yais te tādṛśā api tebhyo'py **ātyantikam** adhikatamaṁ **vaikuṇṭhasya** kṛṣṇasya **caraṇāmbujam** eva jñātvā **manasā dhārayāmāsuḥ** ||46||

 **...**

**|| 1.15.47-48 || **

**tad-dhyānodriktayā bhaktyā viśuddha-dhiṣaṇāḥ pare |**

**tasmin nārāyaṇa-pade ekānta-matayo gatim ||**

**avāpur duravāpāṁ te asadbhir viṣayātmabhiḥ |**

**vidhūta-kalmaṣāsthānaṁ virajenātmanaiva hi ||**

**śrīdhara-svāmī (bhāvārtha-dīpikā) : **kathaṁ-bhūte pade ? **vidhūta-kalmaṣāṇām āsthānaṁ** nivāsa-sthānaṁ yat, tasmin | **virajenātmanaiva** gatiṁ prāpur na tu ṣoḍaśa-kalena liṅgena | gater vā viśeṣaṇam | virajenātmanaivāvasthāna-rūpāṁ gatiṁ te vidhūta-kalmaṣāḥ prāpur iti ||47-48||

———————————————————————————————————————

**jīva-gosvāmī (krama-sandarbhaḥ) : nārāyaṇaḥ** śrī-kṛṣṇaḥ | punar gatim eva viśinaṣṭi—**vidhūta-kalmaṣaṁ** yathā-sthānaṁ nitya-śrī-kṛṣṇa-prakāśāspadaṁ tadīyā sabhā | **ātmanā** sva-śarīreṇaiva | tatra hetuḥ—**virajena** aprākṛtena | **hi**-śabdo’sambhavanā-nivṛtty-arthah ||47-48|| [prīti-sandarbha 273]

———————————————————————————————————————

**viśvanātha-cakravartī (sārārtha-darśiṇī) : viśuddhā** jñāna-yogādy-amiśrā **dhiṣaṇā** buddhir yeṣāṁ te | ata eva **ekānta-matayaḥ** | gatiṁ kīdṛśīṁ ? **vidhūta-kalmaṣāṇām āsthānaṁ** nivāsa-sthānam | yad vā, **vidhūta-kalmaṣāṇām āsthānaṁ** sabhā sudharmābhidhānā yatra, tat kṛṣṇa-dhāmaiva **gatim avāpuḥ** | kena prakāreṇa ? ity ata āha—**virajena** nirmalena guṇa-maya-dharmendrādy-aṁśa-rāhityād **aprākṛtena ātmanā** sva-śarīreṇaiva, na tu deha-bhaṅgenety arthaḥ ||47-48||

———————————————————————————————————————

**baladeva-vidyabhūṣaṇaḥ (vaiṣṇavānandinī) : viśuddhā** mārjitāḥ sukhaiśvarya-vāñchātopanītā **dhiṣaṇā** yeṣāṁ te, tat-sevā-sukhaika-niṣṭha-dhiya ity arthaḥ | **pare** śreṣṭhe tasmin **nārāyaṇa**-pade vadaryāśrame **gatiṁ prāpuḥ** ||47|| \
 \
kīdṛśīṁ gatim ? ity āha—**vidhūta-kalmaṣāṇāṁ** nitya-pārṣadānām uddhavādīnām **āsthānaṁ** sudharmākhyā sabhā yatra tat kuśasthalī-nāmakaṁ kṛṣṇa-dhāmety arthaḥ | kena prakāreṇa ? ity āha—**virajena** nirmalena guṇamaya-dharma-marud-indrādy-aṁśa-virahad amāyikena **ātmanā** sva-sva-vigraheṇaiva, na tu tad-bhaṅgenety arthaḥ ||48||

 **...**

|**| 1.15.49 || **

**viduro’pi parityajya prabhāse deham ātmanaḥ |**

**kṛṣṇāveśena tac-cittaḥ pitṛbhiḥ sva-kṣayaṁ yayau ||**

**śrīdhara-svāmī (bhāvārtha-dīpikā) : **śrī-**kṛṣṇāveśena** kṛṣṇe cittam āveśya **dehaṁ** parityajya **tac-citta** eva saṁs tadānīṁ netum āgataiḥ saha **sva-kṣayaṁ** svādhikāra-sthānaṁ **yayau** ||49||

———————————————————————————————————————

**jīva-gosvāmī (krama-sandarbhaḥ) : vidurasya** yama-loka-gatiḥ svādhikāra-pālanārthaṁ līlayā kāya-vyūheneti jñeyam | tad ittham eva śrī-bhāgavata-bhāratayor avirodhaḥ syād iti ||49||

———————————————————————————————————————

**viśvanātha-cakravartī (sārārtha-darśiṇī) : dehaṁ** **parityajya** iti | devatā-rūpa eva, na tu pārṣada-rūpaḥ | ata eva **pitṛbhis** tadānīṁ netum āgataiḥ saha | **sva-kṣayaṁ** svādhikāra-sthānam ||49||

———————————————————————————————————————

**baladeva-vidyabhūṣaṇaḥ (vaiṣṇavānandinī) : viduro'pi dehaṁ parityajya **iti dharmarāja-rūpa eva tanu-pārṣada-rūpaḥ, ata eva tadānetum āgataiḥ **pitṛbhiḥ** saha **sva-kṣayaṁ** svādhikāra-sthānaṁ yayau | pārṣadas tu **tac-cittas** tam eva prāpeti ||49||

 **...**

**|| 1.15.50 || **

**draupadī ca tad ājñāya patīnām anapekṣatām |**

**vāsudeve bhagavati hy ekānta-matir āpa tam ||**

**śrīdhara-svāmī (bhāvārtha-dīpikā) :** ātmānaṁ praty **anapekṣatāṁ** **tadā jñātvā** **tam āpa** ||50||

———————————————————————————————————————

**jīva-gosvāmī (krama-sandarbhaḥ) : **ātmānaṁ praty **anapekṣamāṇānāṁ** **tat** śrī-kṛṣṇa-saṅgamanam **ājñāya** samyak jñātvā | **vāsudeve** śrī-vasudeva-nandane | **hi** prasiddhau | yasminn **ekānta-matiḥ, tam** eva **prāptavatī** | atrānyena pathā gacchato’py etān śrī-dvārakā-nāthaḥ svayaṁ sva-śaktyā sva-samīpam evānītavān iti gamyate, nityaṁ sannihitaḥ [vi.pu. 5.38.10, bhā.pu. 11.31.24] ity-ādy-ukteḥ ||50|| [prīti-sandarbha 272]

———————————————————————————————————————

**viśvanātha-cakravartī (sārārtha-darśiṇī) : draupadī** iti | subhadrādīnām apy upalakṣaṇam | **tam āpa** iti deha-tyāgānuktyā śarīreṇaiveti ||50||

———————————————————————————————————————

**baladeva-vidyabhūṣaṇaḥ (vaiṣṇavānandinī) : draupadī** **ca** iti | **cāt** subhadrāpi **tam āpa** iti vigraha-tyāgān abhidhānāt pūrva-vigrahaiva kṛṣṇam āpety arthaḥ ||50||

 **...**

**|| 1.15.51 || **

**yaḥ śraddhayaitad bhagavat-priyāṇāṁ**

**pāṇḍoḥ sutānām iti samprayāṇam |**

**śṛṇoty alaṁ svastyayanaṁ pavitraṁ**

**labdhvā harau bhaktim upaiti siddhim ||**

**śrīdhara-svāmī (bhāvārtha-dīpikā) : ity** evaṁ yat **saṁprāyaṇam** | **alam** atiśayena **svasty-ayanaṁ** maṅgalāspadam | alaṁ **pavitraṁ** ca ||51||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : iti** evaṁ **samprayāṇam** eva, na tu prakārāntaram | **siddhiṁ** siddhi-daśām ||51||

iti sārārtha-darśinyāṁ harṣiṇyāṁ bhakta-cetasām |

prathame’yaṁ pañcadaśaḥ saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : iti** gadita-vidhaṁ **saṁprayāṇaṁ**, na tu vidhāntaraṁ, **siddhiṁ** muktim ||51||

**...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ daśama-skandhepāṇḍava-svargārohaṇaṁ nāma

pañcadaśo’dhyāyaḥ

||1.15||



**...**

 

(1.16)


## atha ṣoḍaśo’dhyāyaḥ


### parīkṣito rājya-lābhaḥ, dig-vijayaḥ, bhūmi-dharma-saṁvāda-śravaṇaṁ ca |

|| 1.16.1 ||

**sūta uvāca—**

**tataḥ parīkṣid dvija-varya-śikṣayā**

**mahīṁ mahā-bhāgavataḥ śaśāsa ha |**

**yathā hi sūtyām abhijāta-kovidāḥ**

**samādiśan vipra mahad-guṇas tathā ||**

**śrīdhara-svāmī (bhāvārtha-dīpikā) :**

tataś ca ṣoḍaśe bhūmi-dharmayoḥ kali-khinnayoḥ | \
saṁvāde varṇyate prāptiḥ pālakasya parīkṣitaḥ ||

**dvija-varyāṇāṁ śikṣayā** sad-upadeśena | **sūtyāṁ** janmani | **abhijāta-kovidā** jāta-karma-vidaḥ | he **vipra **! **mahatāṁ guṇā** yasmin saḥ ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

parīkṣito dig-vijayo dharma-praśnaḥ kṣitiṁ prati |

tasyāḥ kṛṣṇa-viyuktāyāḥ śokoktiḥ ṣoḍaśe’bhavat ||

he vipra! tathaiva mahatāṁ guṇā yasmin saḥ abhūt ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :** 

parīkṣitato digvijayo'tra ṣoḍaśe, praśnaś ca dharmasya vasundharāṁ prati | \
govinda-pādāmbuja-saṅga-vicyuteḥ, śokaś ca tasyā vividho'bhidhīyate ||

dvija-varyāṇāṁ śikṣayopadeśena, sūtyāṁ janmani | abhijāta-kovidā daivajñā yathā samādiśann ūcus tathaiva parīkṣinmahad-guṇo'bhavat | mahatāṁ yudhiṣṭhirādīnāṁ guṇā yasmin saḥ ||1-2||

 **...**

|| 1.16.2 ||

**sa uttarasya tanayām upayema irāvatīm |**

**janamejayādīṁś caturas tasyām utpādayat sutān ||**

**śrīdhara-svāmī (bhāvārtha-dīpikā) : janamejayādīn** ity akṣarādhikyaṁ chāndasam | **utpādayann** iti pāṭḥe hetau śatṛ-pratyayaḥ | sutān utpādayitum **upayema** iti vākya-yojanā ||2||

———————————————————————————————————————

**jīva-gosvāmī (krama-sandarbhaḥ) : **sa uttarasya tanayām iti pūrva-kathā [rājyābhiṣekāt prāk] brahmacarye rājyābhiṣekāyogāt[^138] ||2||

———————————————————————————————————————

**viśvanātha-cakravartī (sārārtha-darśiṇī) : **janamejayādīn iti | pradhāne karmaṇy abhidheye’nyādīn āhur dvi-karmaṇām itivan navākṣaraika-pādo’nuṣṭub-viśeṣo’yam ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : _na vyākhyātam_**.

 **...**

|| 1.16.3 || 

**ājahārāśva-medhāṁs trīn gaṅgāyāṁ bhūri-dakṣiṇān |**

**śāradvataṁ guruṁ kṛtvā devā yatrākṣi-gocarāḥ ||**

**śrīdhara-svāmī (bhāvārtha-dīpikā) : ājahāra** kṛtavān ity arthaḥ | **śāradvataṁ** kṛpam | **yatra** yeṣv aśvamedheṣu devā **dṛṣṭi-gocarā** babhūvuḥ ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** **śāradvataṁ** kṛpam ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) :** **ājahāra** kṛtavān | **śāradvataṁ** kṛpam ||3-4||

 **...**

|| 1.16.4 || 

**nijagrāhaujasā vīraḥ kaliṁ dig-vijaye kvacit |**

**nṛpa-liṅga-dharaṁ śūdraṁ ghnantaṁ go-mithunaṁ padā ||**

**śrīdhara-svāmī (bhāvārtha-dīpikā) : **nijagrāha nigṛhītavān | kalim eva nirdiśati—nṛpeti ||4||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī)**, **baladeva-vidyabhūṣaṇaḥ (vaiṣṇavānandinī)**: _na vyākhyātam._

 **...**

|| 1.16.5 ||

**śaunaka uvāca—**

**kasya hetor nijagrāha kaliṁ digvijaye nṛpaḥ |**

**nṛdeva-cihna-dhṛk śūdraḥ ko’sau**[^139]** gāṁ yaḥ padāhanat ||**

**madhvācāryaḥ (bhāgavata-tātparyam) : ko’sāv** ity ākṣepaḥ, kalim ity uktatvāt ||5||

———————————————————————————————————————

**śrīdhara-svāmī (bhāvārtha-dīpikā) : kasya hetor** iti | ayam arthaḥ—**kaliṁ** kasmād **dhetoḥ** kevalaṁ **nijagrāha,** na tu hatavān | yato’sau **śūdraḥ** atikutsitaḥ | **yo gāṁ padāhanad** ahann iti ||5||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : nijagrāha** na tu hatavān | yato’sau **śūdrakaḥ** atikutsito hantum evocitaḥ ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kevalaṁ **nijagrāha**, na tu taṁ jaghāna ||5||

 **...**

|| 1.16.6 || 

**tat kathyatāṁ mahā-bhāga yadi kṛṣṇa-kathāśrayam ||**

**athavāsya padāmbhoja- makaranda-lihāṁ satām |**

**madhvācāryaḥ (bhāgavata-tātparyam) : atha** iti pakṣāntare | **vā** yadi | yady-arthe ca vikalpārthe vā-śabdaḥ samudīryate iti nāma-mahodadhau ||6||

———————————————————————————————————————

**śrīdhara-svāmī (bhāvārtha-dīpikā) : asya** viṣṇoḥ **padāmbhojayor makarandaḥ,** taṁ **lihanty** āsvādayanti ye, teṣāṁ **satāṁ** mahatāṁ vā **kathāśrayam** iti samāsān niṣkṛtasyānuṣaṅgaḥ | tarhi **kathyatām** ||6||

———————————————————————————————————————

**jīva-gosvāmī (krama-sandarbhaḥ) : yadi kṛṣṇa-kathāśrayaṁ** bhavati, tarhi tad-anyad api **kathyatām** ity arthaḥ ||6||

———————————————————————————————————————

**viśvanātha-cakravartī (sārārtha-darśiṇī) : tat** kali-nigrahaṇaṁ **satāṁ kathāśrayam** ity anena samāsa-gatenāpy anvayaḥ ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : tat** kali-nigrahaṇaṁ, **satāṁ kathāśrayam** ity anena samāsagatenānvayaḥ, sāpekṣakatvāt ||6||

 **...**

|| 1.16.7 ||

**kim anyair asad-ālāpair āyuṣo yad asad-vyayaḥ ||**

**kṣudrāyuṣāṁ nṛṇām aṅga martyānām ṛtam icchatām |**

**ihopahūto bhagavān mṛtyuḥ śāmitra-karmaṇi ||7||**

**madhvācāryaḥ (bhāgavata-tātparyam) : **anyathā ced **āyuṣo’sad-vyayaḥ** ity arthaḥ ||7||

———————————————————————————————————————

**śrīdhara-svāmī (bhāvārtha-dīpikā) : **no cet kim anyair asadbhir ālāpaiḥ ? **yad** yair **āyuṣo vṛthā kṣayaḥ** | asmākam ayaṁ satra-prayatne’pi hari-kathāmṛta-pānārtha evety āha—sārdhābhyām | kṣudram alpam āyur yeṣām  | ato martyānāṁ maraṇa-dharmavatām | tathāpi ṛtaṁ satyaṁ mokṣam icchatām ||7||

———————————————————————————————————————

**jīva-gosvāmī (krama-sandarbhaḥ) : **ṛtaṁ parama-satyaṁ śrī-bhagavantam icchatāṁ kṣudrāyuṣām anyaiḥ kim ? nanu tādṛśānāṁ śrī-bhagavat-kathā-śravaṇam api sampannaṁ na syād ity āśaṅkyāha—iheti ||7||

———————————————————————————————————————

**viśvanātha-cakravartī (sārārtha-darśiṇī) : **tadāśrayaṇaṁ na cet, tarhy **asad-ālāpaiḥ kiṁ**? **yata āyuṣo'sad-vyayo** vṛthaiva kṣayaḥ | **ṛtaṁ** satya-vastu śrī-kṛṣṇam ity arthaḥ | nanu naśvara-dehānāṁ kṛṣṇa-kathā-bhāgya-lābho’pi kathaṁ setsyati ? ity ata āha—iha kṣetre śamitur idaṁ śāmitraṁ karma paśu-hiṁsanaṁ tatra tad-arthaṁ mṛtyur upahūtaḥ ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu naśvara-śarīrāṇāṁ kathaṁ bṛhat-kathā-lābhaḥ? tatrāha—iha kṣetre, śamitur yāgīya-paśu-mārakasyedaṁ śāmitraṁ karma, tasmin nimitte bhagavān kālo'smābhir upahūtaḥ ||7||

 **...**

|| 1.16.8 ||

**na**[^140]** kaścin mriyate tāvad yāvad āsta ihāntakaḥ |**

**etad-arthaṁ hi bhagavān āhūtaḥ paramarṣibhiḥ |**

**aho nṛ-loke pīyeta hari-līlāmṛtaṁ vacaḥ**[^141]** ||**

**madhvācāryaḥ (bhāgavata-tātparyam) : **etad-arthaṁ mṛtyur upahūtaḥ | aho nr loke pīyeteti ||8||

———————————————————————————————————————

**śrīdhara-svāmī (bhāvārtha-dīpikā) : **yo mṛtyuḥ sa iha satre śamitur idaṁ śāmitraṁ karma paśu-hiṁsanaṁ tad-artham upahūtaḥ | tataḥ kim ? ata āha—na kaścid iti | tato’pi kim ? ata āha—aho nṛ-loke hari-līlāmṛtaṁ vacaḥ pīyetetu etad-artham | hari-līlaivāṁ yasmiṁs tat ||9||

———————————————————————————————————————

**jīva-gosvāmī (krama-sandarbhaḥ) : **yāvad iha hari-kathāyām āste tāvad iha kaścin na mriyeta | tac caiṣāṁ śrotṝṇāṁ maraṇa-nivāraṇa-kāraṇaṁ mṛtyv-āhvānaṁ nirvighna-hari-kathāmṛta-pānārtham evety āha—etad-artham iti ||8||

———————————————————————————————————————

**viśvanātha-cakravartī (sārārtha-darśiṇī) : **tataḥ kim ? ata āha—na kaścid iti | tato’pi kim ? ata āha—aho iti ||8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tataḥ kim? ata āha—na kaścid iti ||8||

 **...**

|| 1.16.9 ||

**mandasya manda-prajñasya vayo mandāyuṣaś ca vai |**

**nidrayā hriyate naktaṁ divā ca vyartha-karmabhiḥ ||**

**śrīdhara-svāmī (bhāvārtha-dīpikā) : **tad-abhāve vṛthaiva jīvanam ity āha | mandasyālasaya | naktaṁ rātrau yad vaya āyus tan nidrayā hriyate | divā ahni ca yad vayas tad vyartha-karmabhir apahriyate ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **anyathā āyuṣo vaiyarthyam ity āha—mandasyeti ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tato'pi kim? ata āha—aho iti, itarathāyuṣo vaiyarthyam ity āha—mandasyeti ||9||

 **...**

|| 1.16.10 ||

**sūta uvāca—**

**yadā parīkṣit kuru-jāṅgale’vasat**

**kaliṁ praviṣṭaṁ nija-cakravartite |**

**niśamya vārtām anatipriyāṁ tataḥ**

**śarāsanaṁ saṁyuga-śauṇḍir ādade ||**

**śrīdhara-svāmī (bhāvārtha-dīpikā) : **tatra tāvat kali-nigraha-prasaṅgam āha—yadeti | yadā jija-cakravartite sva-senayā pālite deśe kaliṁ praviṣṭaṁ śuśrāva[^142], tadā tām anatipriyāṁ vārtāṁ kiṁcit priyāṁ ca yuddha-kautuka-saṁpatteḥ niśamya tataḥ śarāsanaṁ duṣṭa-nigrahārtham ādade | saṁyuge śauṇḍir yuddhe pragalbhaḥ | pāṭhantare[^143] yuddhe śauriḥ kṛṣṇa-tulyaḥ ||10||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yadā nija-cakra-vartite sva-senayā pālite deśe kaliṁ praviṣṭam eva anatipriyāṁ vārtāṁ taj-jighāṁsayā kiñcit priyāṁ ca niśamya śarāsanam ādade tadaiva purāt dig-vijayāya nirgata ity anvayaḥ | atra praviṣṭaḥ kalir evānatipriyā vārtety anuvāda-vidheya-bhāvo vivakṣito jñeyaḥ | śauṇḍiḥ pragalbhaḥ | saṁyuga-śaurir iti pāṭhe saṁyuge śauri-tulyaḥ ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nijacakreṇa svasainyena vartite pālite kuru-jāṅgale praviṣṭaṁ kaliṁ tasyān atipriyāṁ saṁyuga-śauṇḍitvāt kiñcit-priyāṁ vārtāṁ ca niśamya tataḥ śarāsanaṁ dhanur ādade, śauṇḍir nipuṇaḥ ||10||

 **...**

|| 1.16.11 ||

**svalaṅkṛtaṁ śyāma-turaṅga-yojitaṁ**

**rathaṁ mṛgendra-dhvajam āśritaḥ purāt |**

**vṛto rathāśva-dvipapatti-yuktayā**

**sva-senayā dig-vijayāya nirgataḥ ||**

**śrīdhara-svāmī (bhāvārtha-dīpikā) : **tataś ca digvijayāya nirgataḥ ||11||

———————————————————————————————————————

**jīva-gosvāmī (krama-sandarbhaḥ) : **ata eva dig-vijayāya tat-tad-dik-sthita-duṣṭa-rājādi-vaśīkārāya ||11||

———————————————————————————————————————

**viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ratham āsthitaḥ senayāvṛto digvijayāya purān-nirgataḥ ||11||

 **...**

|| 1.16.13 ||

**bhadrāśvaṁ ketumālaṁ ca bhārataṁ cottarān kurūn |**

**kimpuruṣādīni varṣāṇi vijitya jagṛhe balim ||**

**śrīdhara-svāmī (bhāvārtha-dīpikā) : **bhadrāśvādīni pūrva-paścima-dakṣiṇottarataḥ samudra-lagnāni varṣāṇi | meroḥ sarvata ilāvṛtam || tata uttarato ramyakaṁ hiraṇmayaṁ ca | dakṣiṇato harivarṣaṁ kiṁpuruṣaṁ ca ||13||

———————————————————————————————————————

**jīva-gosvāmī (krama-sandarbhaḥ) : **tataś ca tat-prabhāveṇa nihnuta-sva-prabhāve sati bhāratavarṣa-mātrādhikāriṇi kalau prasaṅgato bhadrāśvādīny api jetuṁ gataḥ | kramastv atra na vivakṣitaḥ ||12||

———————————————————————————————————————

**viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhadrāśvādīni pūrva-paścima-dakṣiṇottarataḥ samudra-lagnāni varṣāṇi, meroḥ samantād ilāvṛtaṁ, tata uttarottarāt ramyakaṁ hiranmayaṁ ca | dakṣiṇato hari-varṣaṁ kim-puruṣaṁ cottara-kurv-ākhyāni ||13||

 **...**

|| 1.16.14 ||[^144]

**tatra tatropaśṛṇvānaḥ sva-pūrveṣāṁ mahātmanām |**

**pragīyamāṇaṁ ca yaśaḥ kṛṣṇa-māhātmya-sūcakam ||**

**śrīdhara-svāmī (bhāvārtha-dīpikā) : pragīyamānaṁ yaśaḥ** | **yaśa**-ādīni śṛṇvaṁs tebhyo dadāv iti tṛtīyenānvayaḥ ||14||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : sva-pūrveṣāṁ** yudhiṣṭhirādīnāṁ svasya ca **kṛṣṇa-māhātmya-sūcakaṁ** **yaśaḥ **śṛnvan ||14||

 **...**

|| 1.16.15 || 

**ātmānaṁ ca paritrātam aśvatthāmno’stra-tejasaḥ |**

**snehaṁ ca vṛṣṇi-pārthānāṁ teṣāṁ bhaktiṁ ca keśave ||**

_na katamena vyākhyātam_.

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tad-yaśasā kathaṁ tan-māhātmyaṁ sūcyate? tatrāha—**ātmānaṁ ceti** ||15||

 **...**

|| 1.16.16 ||

**tebhyaḥ parama-santuṣṭaḥ prīty-ujjṛmbhita-locanaḥ |**

**mahā-dhanāni vāsāṁsi dadau hārān mahā-manāḥ ||**

_na katamena vyākhyātam_.

———————————————————————————————————————

**baladeva-vidyabhūṣaṇaḥ (vaiṣṇavānandinī) : tebhyo** yaśo-gāyakebhyaḥ ||16||

 **...**

|| 1.16.17 ||

**sārathya-pāraṣada-sevana-sakhya-dautya-**

**vīrāsanānugamana-stavana-praṇāmān |**

**snigdheṣu pāṇḍuṣu jagat-praṇatiṁ ca viṣṇor**

**bhaktiṁ karoti nṛ-patiś caraṇāravinde**[^145]** ||**

**madhvācāryaḥ (bhāgavata-tātparyam) : snigdheṣu** **pāṇḍuṣu** **viṣṇoḥ** **sārathyādibhir** viśeṣato **bhaktiṁ karoti** ||17||

———————————————————————————————————————

**śrīdhara-svāmī (bhāvārtha-dīpikā) :** kiṁ ca, **snigdheṣu pāṇḍaveṣu viṣṇor** yāni **sārathyādīni** karmāṇi, tāni śṛṇvan,[^146] tathā viṣṇor **jagat**-kartṛkāṁ **praṇatiṁ** ca śṛṇvan, **nṛpatiḥ** parīkṣid **viṣṇoś caraṇāravinde** **bhaktiṁ karoti** sma | **pāraṣadam** iti repha-ṣārayor viśleṣaś chāndasaḥ | tatra pārṣadaṁ sabhā-patitvam | **sevanaṁ** cittānuvṛttiḥ | **vīrāsanaṁ** rātrau khaḍga-hastasya tiṣṭhato jāgaraṇam ||17||

———————————————————————————————————————

**jīva-gosvāmī (prīti-sandarbhaḥ, 129) : maitrī-vaśyatvam **āha—**sārathya**- ity-ādi | **snigdheṣu pāṇḍuṣu viṣṇor** yāni **sārathyādīni** karmāṇi, tāni śṛṇvaṁs tathā **viṣṇor** jagat-kartṛkāṁ **praṇatiṁ** ca śṛṇvan **nṛpatiḥ** parīkṣid **viṣṇoś** **caraṇāravinde** **bhaktiṁ karoti** | **pāraṣadaṁ** pārṣadatvaṁ sabhā-patitvam | **sevanaṁ** cittānuvṛttiḥ | **vīrāsanaṁ** rātrau khaḍga-hastasya tiṣṭhato jāgaraṇam ||17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kiṁ ca, **snigdheṣu pāṇḍaveṣu viṣṇor** yāni **sārathyādīni** karmāṇi tāni śṛṇvan, tathā viṣṇor **jagat**-kartṛkāṁ **praṇatiṁ** ca śṛṇvan | tatra **pārṣadaṁ** sabhā-patitvam | **sevanaṁ** cittānuvṛttiḥ | **vīrāsanaṁ** rātrau khaḍga-hastasya tiṣṭhato jāgaraṇam ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kiṁ ca, **snigdheṣu pāṇḍuṣu** viṣṇu-kartṛkāṇi **sārathyādīni** | **jagat**-kartṛkāṁ viṣṇoḥ **praṇatiṁ** ca śṛnvan **nṛpatiḥ** parīkṣit **bhaktiṁ karoti**, **pārṣadaṁ** sa-dampatitvaṁ, **sevanam** ājñā-pālanaṁ | **vīrāsanaṁ** khaḍga-hastatayā tiṣṭhato niśi jāgaraḥ ||17||

 **...**

|| 1.16.18 ||

**tasyaivaṁ vartamānasya pūrveṣāṁ vṛttim anvaham |**

**nātidūre kilāścaryaṁ yad āsīt tan nibodha me ||**

**śrīdhara-svāmī (bhāvārtha-dīpikā) : vṛttim anu vartamānasya** sataḥ | **nātidūre** śīghram eva ||18||

———————————————————————————————————————

**jīva-gosvāmī (krama-sandarbhaḥ) : **jitvā ca nivṛtti-samaye kvacin nihnutya bhraman sva-rājyasya **nātidūra** eva sākṣāt kaliṁ dadarśa | tad-dūra-gamane punaḥ kṛta-dhārṣṭyatvād iti jñeyam | tathaivāha—tasyeti ||18||

———————————————————————————————————————

**viśvanātha-cakravartī (sārārtha-darśiṇī) : anv** iti śeṣaḥ | **anvaham** **anu vartamānasya** ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : anv** **aham anuvartamānasya** ||18||

 **...**

|| 1.16.19 || 

**dharmaḥ padaikena caran vicchāyām upalabhya gām |**

**pṛcchati smāśru-vadanāṁ vivatsām iva mātaram ||**

**śrīdhara-svāmī (bhāvārtha-dīpikā) : dharmo** vṛṣa-rūpaḥ | vicchāyāṁ hata-prabhām | gāṁ go-rūpāṁ pṛthvīm | vivatsāṁ naṣṭāpatyām ||19||

———————————————————————————————————————

**jīva-gosvāmī (krama-sandarbhaḥ) : **kām iva kāṁ tatrāha— vivatsām iva mātaram iti | yathā naṣṭāpatyāṁ sva-mātaraṁ ko’pi pṛcchati tathā tām apṛcchad ity arthaḥ ||19||

———————————————————————————————————————

**viśvanātha-cakravartī (sārārtha-darśiṇī) : **dharma iti | yugārambha-kṣaṇata eva dharma-pṛthvī-kalayas tathā-bhūtī-bhavanto lokair adṛśyā api didṛkṣaṇīyatvād anudhyāyataḥ parīkṣito yogaja-netrābhyāṁ dṛṣṭā jñeyāḥ | dharmo vṛṣa-rūpaḥ vicchāyāṁ hata-prabhām ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dharmo vṛṣa-rūpaḥ, vicchāyāṁ hata-prabhāṁ, vivatsāṁ hatāpatyām ||19||

 **...**

|| 1.16.20 ||

**dharma uvāca—**

**kaccid bhadre’nāmayam ātmanas te **

**vicchāyāsi mlāyateṣan mukhena |**

**ālakṣaye bhavatīm antar ādhiṁ **

**dūre bandhuṁ śocasi kañcanāmba ||**

**śrīdhara-svāmī (bhāvārtha-dīpikā) : teātmano** dehasya yadyapi bahir **āmayo** na lakṣyate, tathāpy **antar** madhye **ādhiḥ** pīḍā yasyās tāṁ tvām **ālakṣye** | kena ? yato **vicchāyāsi**, ata **īṣan mlāyatā** vaivarṇyaṁ bhajatā **mukhena** liṅgena | tatra kāraṇāni kalpayan pṛcchati—dūre bandhubhir ity-ādi pañcabhiḥ | **dūre** sthitaṁ **bandhum** ||20||

———————————————————————————————————————

**jīva-gosvāmī (krama-sandarbhaḥ) : **kaccid iti | atreṣac-chabdo’nāyāse vartate | īṣad-duḥsuṣu kṛcchrākṛcchrārtheṣu khal [pā. 3.3.126] ity atreṣat-kara itivat | tataś ceṣad anāyāsenālakṣaya iti yojyam ||20||

———————————————————————————————————————

**viśvanātha-cakravartī (sārārtha-darśiṇī) : ātmano** dehasya | **anāmayam** ārogyam | kiṁ ca, **antar** madhye **ādhiḥ** pīḍā yasyās tāṁ tatra kāraṇāni kalpayan pṛcchati dūre bandhum iti ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kaccit praśne, he bhadre! te tav ātmano dehasyānām ayam ārogyam asti? yadyapi bahirnāmayaḥ pratīyate, tathāpi bhavatīm antarādhiṁ hṛd-gata-vyathām ālakṣye | kutaḥ vicchāyā hata-prabhāsi? īṣan-mlāyatā vaivarṇyavatā mukhena liṅgena tathā jñāyase, tatra hetūn vikalpayan pṛcchati—dūre-bandhum iti pañcabhiḥ ||20||

 **...**

|| 1.16.21 ||

**pādair nyūnaṁ śocasi maika-pādam**

**ātmānaṁ vā vṛṣalair bhokṣyamāṇam |**

**āho surādīn hṛta-yajña-bhāgān**

**prajā uta svin maghavaty avarṣati ||**

**śrīdhara-svāmī (bhāvārtha-dīpikā) : **tribhiḥ pādair nyūnam ata ekaika-pādam | mā māṁ mal-lakṣaṇaṁ janam ity arthaḥ | vṛṣalair ita ūrdhvaṁ bhokṣyamāṇam | puṁstvam ātma-pada-viśeṣaṇatvāt | hṛtā yajña-bhāgā yeṣāṁ tān | yajñādy-akaraṇāt ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **mā mām | vṛṣalair mlecchair ata ūrdhvam ātmānaṁ bhokṣyamāṇam | puṁstvam ātmapada-viśeṣaṇatvāt ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tribhiḥ pādair nyūnam ekapādaṁ māṁ śocasi, ātmānaṁ svaṁ ceta urddhvaṁ vṛṣalaiḥ śūdrair bhokṣyamāṇaṁ | puṁs tvam ātma-pada-viśeṣaṇatvāt | aho kim vā hata yajña-bhāgān surādīn | utasvid athavā maghavatya-varṣati kliṣṭāḥ prajāḥ śocasi? ||21||

 **...**

|| 1.16.22 || 

**arakṣyamāṇāḥ striya urvi bālān **

**śocasy atho puruṣādair ivārtān |**

**vācaṁ devīṁ brahma-kule kukarmaṇy **

**abrahmaṇye rāja-kule kulāgryān ||**

**śrīdhara-svāmī (bhāvārtha-dīpikā) : **he urvi pṛthvi, bhartṛbhir arakṣayamāṇāḥ striyaḥ pitṛbhir arakṣayaṁāṇān bālān pratyuta tair eva puruṣādair iva nirdayair ārtān kliṣṭān | vācaṁ devīṁ sarasvatīṁ kukarmaṇi durācāre sthitām | kulāgryān brāhmaṇottamān sevakān ||22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhartṛbhir arakṣyamāṇāḥ striyaḥ | pitṛbhir arakṣyamāṇān bālān pratyuta tair eva puruṣādair iva nirdayair ārtān kleśitān | vācaṁ pāṇḍitya-lakṣaṇāṁ sarasvatīṁ kukarmaṇi durācāre | brāhmaṇa-bhakti-hīne’pi rāja-vaṁśe utpannān kulāgryān kulīnatvena khyāpitān ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **patibhir arakṣyamāṇāḥ striyaḥ, pitṛbhir apālyamānān bālān, pratyuta taiḥ puruṣādai rākṣasair iva nirdayair ārtān kleśitān | vācaṁ devīṁ pāṇḍitya-lakṣaṇāṁ sarasvatīṁ kukarmaṇi durācāre brahma-kule sthitām | abrahmaṇye vipra-bhakti-śūnye rāja-kule jātān kulāgryān kulīnatvena khyātān śocasi? ||22||

 **...**

|| 1.16.23 || 

**kiṁ kṣatra-bandhūn kalinopasṛṣṭān **

**rāṣṭrāṇi vā tair avaropitāni |**

**itas tato vāśana-pāna-vāsaḥ- **

**snāna-vyavāyonmukha-jīva-lokam ||**

**śrīdhara-svāmī (bhāvārtha-dīpikā) : upasṛṣṭān** vyāptān | **avaropitāny** udvāsitāni | **vyavāyo** maithunam | **itas tato** niṣedhānādareṇa sarvato’śnādiṣ**ūnmukhaṁ** pravartamānaṁ **jīva-lokaṁ vā** ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** upasṛṣṭān vyāptān | avaropitāni udvāsitāni ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kalinopasṛṣṭān vyāptān kṣatra-bandhūn, tair avaropitānyujjaṭitāni rāṣṭrāṇi vā, itas tato vidhi-niṣedhān ādareṇāśanādiṣūnmukhaṁ jīva-lokaṁ vā śocasi? vyavāyo maithunam ||23||

 **...**

|| 1.16.24 || 

**yadvāmba te bhūri-bharāvatāra- **

**kṛtāvatārasya harer dharitri |**

**antarhitasya smaratī visṛṣṭā **

**karmāṇi nirvāṇa-vilambitāni ||**

**śrīdhara-svāmī (bhāvārtha-dīpikā) : **he amba mātaḥ he dharitri, te tava yo bhūri-bhāras tasyāvatāraṇārthaṁ kṛtāvatārasya karmāṇi smarantī tena visṛṣṭā satī śocasi | nirvāṇaṁ vilambitam āśritaṁ yeṣu tāni | pāṭhāntare nirvāṇaṁ viḍambitam upahasitaṁ yaiḥ | mokṣād apy adhika-sukhānīty arthaḥ ||24||

———————————————————————————————————————

**jīva-gosvāmī (krama-sandarbhaḥ) : **nirvāṇa-viḍambitānīty atra nirvāṇaṁ viḍambitaṁ yair iti vigrahaḥ | nirvāṇasya sukhāditvāt pūrva-nipātaḥ | ḍalayor ekatvāt pāṭha-dvayam api samānārtham ||24||

———————————————————————————————————————

**viśvanātha-cakravartī (sārārtha-darśiṇī) : **bhuvo bhāras tasya avatāraṇārthaṁ kṛto’vatāro yena tasya karmāṇi smarantī | yatas tena tvaṁ visṛṣṭā tyaktā | nirvāṇaṁ kaivalyaṁ viḍambitaṁ sva-mādhuryeṇa upahāsāspadīkṛtaṁ yais tāni | ḍa-layor aikyāt pāṭha-dvayam api samānārtham ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **amba he dharitri! antar hitasya hareḥ karmāṇi smarantī tena visṛṣṭā tyaktā satī śocasi | kīdṛśasya? ity āha—te tava bharāvatārāya kṛto'vatāraḥ prākaṭyaṁ yena tasya | karmāṇi kīdṛṁśi? ity āha—nirvāṇaṁ vilambitam āśritaṁ yeṣu tāni | yad vā, ḍa-layor aikyāt nirvāṇaṁ viḍambitaṁ sva-mādhuryeṇopahasitaṁ yais tāni ||24||

 **...**

|| 1.16.25 ||

**idaṁ mamācakṣva tavādhi-mūlaṁ**

**vasundhare yena vikarśitāsi |**

**kālena vā te balināṁ balīyasā**

**surārcitaṁ kiṁ hṛtam amba saubhagam ||**

**śrīdhara-svāmī (bhāvārtha-dīpikā) : **he amba, te saubhāgyaṁ kālena vā hṛtam ||25||

———————————————————————————————————————

**jīva-gosvāmī (krama-sandarbhaḥ) : **vikarśitāsi viśeṣeṇa kṛśīkṛtāsi ||25||

———————————————————————————————————————

**viśvanātha-cakravartī (sārārtha-darśiṇī) : **vikarśitāsi viśeṣeṇa kṛśīkṛtāsi ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vikarṣitā viśeṣeṇa kṛṣīkṛtāsi, kim vā te saubhagaṁ kālena hṛtam? ||25||

 **...**

|| 1.16.26 ||

**dharaṇy uvāca—**

**bhavān hi veda tat sarvaṁ yan māṁ dharmānupṛcchasi |**

**caturbhir vartase yena pādair loka-sukhāvahaiḥ ||**

**śrīdhara-svāmī (bhāvārtha-dīpikā) : **bhavān jānāty eva tathāpi vakṣyāmīty āha | yena hetu-bhūtena tvaṁ caturbhiḥ pādair vartase | yatra ca satyādayo mahā-guṇā na viyanti (na kṣīyante sma) tena śrī-nivāsena rahitaṁ lokaṁ śocāmīti ṣaṣṭhenānvayaḥ ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu yadyapy ahaṁ jānāmi tad api tvan-mukhāt śrotum icchāmīty ata āha—caturbhir iti | yena hetu-bhūtena tvaṁ caturbhiḥ pādair vartase iti vartamāna-sāmīpye vartamāna-prayogaḥ | tena śrīnivāsena rahitaṁ lokaṁ śocāmīti ṣaṣṭhenānvayaḥ ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**he dharma! yan-māṁ pṛcchati tat sarvaṁ bhavān veda, tathāpi tvan-mukhāt śrotavyam iti cet-tatrāha—yena rakṣakeṇa tvaṁ caturbhiḥ dayā-satya-tapaḥ-śocaiḥ pādair vartase'vartiṣṭhāḥ vartamāna-sāmīpye vartamānavad vā [pā.] iti sūtraṁ, tena śrīnivāsena rahitaṁ lokaṁ śocāmīti ṣaṣṭhena sambandhaḥ ||26||

 **...**

|| 1.16.27-30 ||

**satyaṁ śaucaṁ dayā kṣāntis tyāgaḥ santoṣa ārjavam |**

**śamo damas tapaḥ sāmyaṁ titikṣoparatiḥ śrutam ||**

**jñānaṁ viraktir aiśvaryaṁ śauryaṁ tejo balaṁ smṛtiḥ |**

**svātantryaṁ kauśalaṁ kāntir dhairyaṁ mārdavam eva ca ||**

**prāgalbhyaṁ praśrayaḥ śīlaṁ saha ojo balaṁ bhagaḥ |**

**gāmbhīryaṁ sthairyam āstikyaṁ kīrtir māno’nahaṅkṛtiḥ ||**

**ete cānye ca bhagavan nityā yatra mahā-guṇāḥ |**

**prārthyā mahattvam icchadbhir na viyanti sma karhicit ||**

**madhvācāryaḥ (bhāgavata-tātparyam) : **tyāgo mithyābhimāna-varjanam | mithyābhimāna-viratis tyāga ity abhidhīyate iti nārāyaṇādhyātme | ekāntataḥ śubha-bhāgitvaṁ saubhāgyam | śubhaika-bhāgī subhago durbhagas tad-viparyaya iti gītā-kalpe | 


    śamaḥ priyād buddhy-utsādaḥ kṣamā-krodhādy-anutthitiḥ | 


    mahā-virodha-kartuś ca sahanaṁ tu titikṣaṇam || iti pādme |


    svayaṁ sarvasya kartṛtvāt kutas tasya priyāpriyaḥ || iti ca |


    priyam eva yataḥ sarvaṁ priyaṁ nāsti kutracit | 


    svayam eva yataḥ kartā śāntoto harir īśvaraḥ || iti brahma-tarke |

mānaḥ pareśām | 


    guṇaiḥ svarūpa-bhūtais tu guṇy asau harir īśvaraḥ |


    na viṣṇor na ca muktānāṁ ko’pi bhinned guṇo mataḥ || iti brahma-tarke |

———————————————————————————————————————

**śrīdhara-svāmī (bhāvārtha-dīpikā) : satyaṁ** yathārtha-bhāṣaṇam | **śaucaṁ** śuddhatvam | **dayā** para-duḥkhāsahanam | **kṣāntiḥ** krodha-prāptau citta-saṁyamanam | **tyāgo**’rthiṣu mukta-hastatā | **santoṣo**’laṁ-buddhiḥ | **ārjavam** avakratā | **śamo** mano-naiścalyam | **damo** bāhyendriya-naiścalyam | **tapaḥ** svadharmaḥ | **sāmyam** ari-mitrādy-abhāvaḥ | **titikṣā** parāparādha-sahanam | **uparatir** lābha-prāptāv audāsīnyam | śrutaṁ śāstra-vicāraḥ ||27||

**jñānam** ātma-viṣayam | **viraktir** vaitṛṣṇyam | **aiśvaryaṁ** niyantṛtvam | **śauryaṁ** saṅgrāmotsahaḥ | **tejaḥ** prabhāvaḥ | **balaṁ** dakṣatvam | **smṛtiḥ** kartavyākartavyārthānu-sandhānam | **svātantryam** aparādhīnatā | **kauśalaṁ** kriyā-nipuṇatā | **kāntiḥ** saundaryam | **dhairyam** avyākulatā | **mārdavaṁ** cittākāṭhinyam ||28||

**prāgalbhyaṁ** pratibhātiśayaḥ | **praśrayo** vinayaḥ | **śīlaṁ** sukha-bhāvaḥ | **saha-ojo-balāni** manaso jñānedriyāṇāṁ karmendriyāṇāṁ ca pāṭavāni | **bhago** bhogāspadatvam | **gambhīryam** akṣobhyatvam | **sthairyam** acañcalatā | **āstikyaṁ** śraddhā | **kīrtir** yaśaḥ | **mānaḥ** pūjyatvam | **anahaṅkṛtir** garvābhāvaḥ ||29||

ete ekona-catvāriṁśat | anye ca brahmaṇya-śaraṇyatvādayo mahānto guṇā yasmin nityāḥ sahajā na **viyanti** na kṣīyante sma ||30||

———————————————————————————————————————

**jīva-gosvāmī (krama-sandarbhaḥ) : **tatra satyam ity-ādi | **satyaṁ **yathārtha-bhāṣaṇam | **śaucaṁ **śuddhatvam | **dayā **para-duḥkhāsahanam, anena śaraṇāgata-pālakatvaṁ bhakta-suhṛttvaṁ ca | **kṣāntiḥ **krodhāpattau citta-saṁyamaḥ | **tyāgo **vadānyatā | **santoṣaḥ **svatas tṛptiḥ | **ārjavam a**vakratā | **śamo **mano-naiścalyam anena sudṛḍhatvaṁ ca | **damo **bāhyendriya-naiścalyam | **tapaḥ **kṣatriyatvādi-līlāvatārānurūpaḥ sva-dharmaḥ | **sāmyaṁ **śatru-mitrādi-buddhy-abhāvaḥ | **titikṣā **svasmin parāparādha-sahanam | **uparatir **lābha-prāptāv audāsīnyam | **śrutaṁ **śāstra-vicāraḥ | 

**jñānaṁ **pañca-vidham—buddhimattvaṁ kṛtajñatvaṁ deśa-kāla-pātrajñatvaṁ sarvajñatvam ātmajñatvaṁ ca | **viraktir **asad-viṣaya-vaitṛṣṇyam | **aiśvaryaṁ **niyantṛtvam | **śauryaṁ **saṅgrāmotsāhaḥ | **tejaḥ **prabhāvaḥ | anena pratāpaś ca | sa ca prabhāva-vikhyātiḥ | **balaṁ **dakṣatvam | tac ca duṣkara-kṣipra-kāritvam | **dhṛtir **iti pāṭhe kṣobha-kāraṇe prāpte’vyākulatvam | **smṛtiḥ **kartavyārthānusandhānam | svātantryam aparādhīnatā | 

**kauśalaṁ **trividhaṁ—kriyā-nipuṇatā yugapad-bhūri-samādhāna-kāritā-lakṣaṇā cāturī kalā-vilāsa-vidvattā-lakṣaṇā vaidagdhī ca | **kāntiḥ **kamanīyatā | eṣā caturvidhā—avayavasya hastādy-aṅgādi-lakṣaṇasya varṇa-rasa-gandha-sparśa-śabdānām | tatra rasaś cādhāra-caraṇa-spṛṣṭa-vastu-niṣṭho jñeyaḥ | vayasaś ceti | etayā nārī-gaṇa-manohāritvam api | **dhairyam a**vyākulatā | **mārdavaṁ **premārdra-cittatvam | anena prema-vaśyatvaṁ ca | 

**prāgalbhyaṁ **pratibhātiśayaḥ | anena vāvadūkatvaṁ ca | **praśrayo** vinayaḥ | anena hrīmattvam | yathā-yukta-sarva-māna-dātṛtvam | priyaṁvadatvaṁ ca | **śīlaṁ **su-svabhāvaḥ | anena sādhu-samāśrayatvaṁ ca | **saho **manaḥ-pāṭavam | **ojo **jñānendriya-pāṭavam | **balaṁ **karmendriya-pāṭavam | **bhagas **trividhaḥ—bhogāspadatvaṁ sukhitvaṁ sarva-samṛddhimattvaṁ ca | 

**gāmbhīryaṁ **durvibodhāśayatvam | **sthairyam a**cañcalatā | **āstikyaṁ **śāstra-cakṣuṣṭvam | **kīrtiḥ **sādguṇya-khyātiḥ | anena rakta-lokatvaṁ ca | **mānaḥ **pūjyatvam | **anahaṅkṛtis **tathāpi garva-rahitatvam | ca-kārād brahmaṇyatvam | sarva-siddhi-niṣevitatvam | sac-cid-ānanda-ghana-vigrahatvādayo jñeyāḥ | mahattvam icchadbhiḥ prārthyā iti mahā-guṇā iti ca | varīyastvam api guṇāntaram | 

etena teṣāṁ guṇānām anyatra svalpatvaṁ cañcalatvaṁ ca | tatraiva pūrṇatvam avinaśvaratvaṁ coktam | ata eva śrī-sūta-vākyam—


    nityaṁ nirīkṣamāṇānāṁ yad api dvārakaukasām |


    na vitṛpyanti hi dṛśaḥ śriyo dhāmāṅgam acyutam || [bhā.pu. 1.11.26] iti |

tathā nityā iti **na viyantīti** sadā svarūpa-guṇāntaram | anye ca jīvālabhyā yathā tatrāvirbhāva-mātratve’pi satya-saṅkalpatvam | vaśīkṛtācintyamāyatvam | āvirbhāva-viśeṣatve’py akhaṇḍa-sattva-guṇasya kevala-svayam-avalambanatvam | jagat-pālakatvam | yathā tathā hatāri-svarga-dātṛtvam | ātmārāma-gaṇākarṣitvam | brahma-rudrādi-sevitatvam | paramācintya-śaktitvam | ānantyena nitya-nūtana-saundaryādy-āvirbhāvatvam | puruṣāvatāratve’pi māyā-niyantṛtvam | jagat-sṛṣṭy-ādi-kartṛtvam | guṇāvatārādi-bījatvam | ananta-brahmāṇḍāśraya-roma-vivaratvam | vāsudevatva-nārāyaṇatvādi-lakṣaṇa-bhagavattvāvirbhāve’pi svarūpa-bhūta-paramācintyākhila-mahā-śaktimattvam | svayaṁ bhagaval-lakṣṇa-kṛṣṇatve tu hatāri-mukti-bhakti-dāyakatvam | svasyāpi vismāpaka-rūpādi-mādhuryavattvam | anindriyācetana-paryantāśeṣa-sukha-dātṛ-sva-sānnidhyatvam ity ādayaḥ | tad etad diṅ-mātra-darśanam, yata āha—guṇātmanas te’pi guṇān vimātuṁ hitāvatīrṇasya ka īśire’sya [bhā.pu. 10.14.7] ity-ādi ||27-31|| [prīti-sandarbhaḥ 116-117]

———————————————————————————————————————

**viśvanātha-cakravartī (sārārtha-darśiṇī) : satyaṁ** yathārtha-bhāṣaṇam | **śaucaṁ** śuddhatvam | **dayā** para-duḥkhāsahanam | anena śaraṇāgata-pālakatvaṁ bhakta-suhṛttvaṁ ca | **kṣāntiḥ** krodhotpattau citta-saṁyamaḥ | **tyāgo** vadānyatā | **santoṣaḥ** svatas tṛptiḥ | **ārjavam** avakratā | **śamo** mano-naiścalyam, anena sudṛḍha-vratatvam api | damo bāhyendriya-naiścalyam | tapaḥ kṣatriyatvādi-līlā-rūpaḥ sva-dharmaḥ | sāmyaṁ śatru-mitrādi-buddhy-abhāvaḥ | **titikṣā** svasmin parāparādhasya sahanam | **uparatir** bhoga-prāptāv audāsīnyam | **śrutaṁ** śāstra-vicāraḥ ||

jñānaṁ sarvajñatvaṁ kṛtajñatvādikaṁ ca | viraktir vaitṛṣṇyam | aiśvaryaṁ niyantṛtvam | śauryaṁ saṅgrāmotsāhaḥ | tejaḥ prabhāvaḥ | balaṁ dakṣatvam | smṛtiḥ kartavyārthānusandhāna-rūpā | svātantryam aparādhīnatā | kauśalaṁ kalā-vilāsādi-vaidagdhī | kāntiḥ kamanīyatā | dhairyam avyākulatvam | mārdavaṁ sukumāratvaṁ premārdratvaṁ ca ||

prāgalbhyaṁ pratibhātiśayaḥ | praśrayo vinayaḥ | sahastejobalāni manaso jñānendriyāṇāṁ karmendriyāṇāṁ ca pāṭavāni | bhago bhogāspadatvam | gāmbhīryam akṣobhyatvam | sthairyam acañcalatā | āstikyaṁ śraddhā | kīrtir yaśaḥ | mānaḥ pūjyatvam | anahaṅkṛtir garvābhāvaḥ |

ime ca anye ca satyasaṅkalpatvabrahmaṇyatvabhaktavātsalyādayo nityāḥ sarva-kālavartino mahāguṇāḥ | māṁ bhajanti guṇāḥ sarve nirguṇaṁ nirapekṣakam iti bhagavad-uktyā guṇātītasyāpi tasya guṇavattvān mahā-guṇāḥ aprākṛtāś cin-mayāḥ svarūpa-bhūtā ity arthaḥ | karhicin mahā-pralaye’pi na viyanti na vigatā bhavanti | tathā hi satyaṁ yathārtha-bhāṣaṇam | tad-ādīnāṁ guṇānāṁ tadaiva nityatvaṁ syāt yadi te mahā-pralayam abhivyāpya nairantaryeṇa tatra śrī-kṛṣṇe tiṣṭhanti | teṣāṁ nityatve sati yān prati bhāṣaṇādikaṁ teṣāṁ tad-vāsa-sthānānām api nityatvam upapannam ato līlānāṁ līlā-parikarāṇāṁ pārṣadānāṁ dhāmnāṁ ca tadīyānāṁ sarveṣāṁ nityatvaṁ siddham ||27-30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **satyaṁ yathārtha-bhāṣaṇaṁ, śaucaṁ śuddhatvaṁ pāvanatvaṁ vā, dravya-tāratamyānādareṇa bhakti-mātra-prasannatva-rūpā bhāva-śuddhir vā | dayā nirnimitta-para-duḥkha-parijihīrṣā, tayā śaraṇyatvaṁ suhṛtvaṁ ca . kṣāntiḥ krodha-prāptau citta-saṁyamaḥ, tyāgo yācakeṣu mukta-hastatā, santoṣaḥ svānanda-pūrṇatā, ārjavaṁ mano-vāk-kāyaika-rūpyaṁ, śamo mano-naiścalyaṁ tena sudṛḍhavratatvañ ca, damo bāhyendriya-naiścalyaṁ, tapaḥ kṣatriyatvādi-līlānuguṇa-svadharmācāraḥ, sāmyaṁ jāti- guṇādi-vaiṣamya-bhājāṁ śaraṇyatāyām avaiśiṣṭyaṁ śatru-mitrādi-buddhi-viraho vā | titikṣā parāparādha-sahatā, uparatir lābhemṣv audāsīnyaṁ, śrutaṁ śāstra-vicāraḥ ||27|| \
 \
jñānaṁ sarva-sākṣātkāra-rūpaṁ sārvajñyaṁ kṛtajñatvaṁ ca | viraktir vitṛṣṇatā, aiśvaryaṁ niyantṛtvaṁ śauryaṁ yuddhotsāhaḥ, tejaḥ parābhibhava-sāmarthyaṁ balaṁ sarva-dhāraṇa-śaktiḥ, smṛtiḥ kartavyānusandhiḥ, svātantryam aparādhīnatvaṁ, kauśalaṁ kriyā-naipuṇyaṁ, kāntir yathocitāṅga-san-niveśa-lakṣaṇaṁ saundaryaṁ, dhairyam abhagna pratijñatvaṁ, mārdavaṁ saukumāryaṁ, bhakta-vicchedāsahatvaṁ vā ||28|| \
 \
prāgalbhyaṁ pratibhātiśayaḥ, praśrayo vinayitvaṁ, śīlaṁ śobhana-svabhāvatvaṁ mahato mantarair apy abhimukhaiḥ saha nīrandhra-praṇayaḥ, saha ojo balāni kramān-manojñānendriya-karmendriya-pāṭavāni, bhago bhogāspadatā, gāmbhīryaṁ bhaktāparādhais tat-pradarśakaiś cākṣobhyatvaṁ, sthairyaṁ sadaikarasyam acāpalyaṁ vā | āstikyaṁ śāstra-tad athānuṣṭhāśraddhā, kīrtiḥ sād-guṇyakhyātiḥ, mānaḥ sarva-pūjyatvam, anahaṅkṛtir agarvatvam ||29|| \
 \
guṇānām eṣāṁ nityatām āha—ime coktāḥ anye cānuktāḥ satya-saṅkalpatva-brahmaṇyatvādayaḥ | yasmin-nityāḥ sārva-kālikāḥ mahā-guṇāḥ pratyekaṁ pūrṇāḥ | mahattvam icchadbhiḥ prārthyāḥ stutyāḥ yān stuvanto mahattāṁ labhante ity arthaḥ | karhicin-mahā-pralaye'pi na viyanti svāśrayād vigatā na bhavanti, svānubandhitvād-raverivauṣṇyādayaḥ ||30||

 **...**

|| 1.16.31 ||

**tenāhaṁ guṇa-pātreṇa śrī-nivāsena sāmpratam |**

**śocāmi rahitaṁ lokaṁ pāpmanā kalinekṣitam ||**

**śrīdhara-svāmī (bhāvārtha-dīpikā) : **tena guṇa-pātreṇa guṇālayena | pāpmanā pāpa-hetunā ||31||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **guṇa-pātreṇa guṇālayena | īkṣitam ākrāntam ||31||

 **...**

|| 1.16.32 || 

**ātmānaṁ cānuśocāmi bhavantaṁ cāmarottamam |**

**devān pitṝn ṛṣīn sādhūn sarvān varṇāṁs tathāśramān ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**jīva-gosvāmī (krama-sandarbhaḥ) : **ātmānam ity ādāv api tena rahitam ity-ādi yojyam ||32||

 **...**

|| 1.16.33 || 

**brahmādayo bahu-tithaṁ yad-apāṅga-mokṣa- **

**kāmās tapaḥ samacaran bhagavat-prapannāḥ |**

**sā śrīḥ sva-vāsam aravinda-vanaṁ vihāya **

**yat-pāda-saubhagam alaṁ bhajate’nuraktā ||**

**śrīdhara-svāmī (bhāvārtha-dīpikā) : **tasya viraho duḥsaha ity āha caturbhiḥ | **brahmādayo** yasyāḥ śriyo’**pāṅga-mokṣaḥ** svasmin dṛṣṭi-pātas tat-**kāmāḥ** santo **bahu-tithaṁ** bahu-kālaṁ **tapaḥsamacaran** samyak caranti sma | **bhagavadbhir** uttamaiḥ **prapannā** āśritāpi **sā śrīr** yasya **pāda**-lāvaṇyam **alamanuraktā** satī sevate ||33||

———————————————————————————————————————

**jīva-gosvāmī (krama-sandarbhaḥ) : bhagavantaṁ prapannā** api tasyā api preyasītvāt yasyāḥ kṛpā-kaṭākṣa-**kāmā brahmādayobahu-tithaṁ** bahūnāṁ kālānāṁ pūraṇaṁ kālaṁ vyāpya **tapaḥsamacaran**, sā **sva-vāsam aravinda-vanaṁ vihāya **iti tat-**pādayoḥ** sarvāravinda-jāti-śobhātikrame tātparyam | sāpi **bhajata** iti ||33||

———————————————————————————————————————

**viśvanātha-cakravartī (sārārtha-darśiṇī) :** bahu-tithaṁ bahu-kālaṁ bhagavantaṁ prapannā api brahmādayaḥ sa-kāma-bhaktatvāt yad apāṅgety ādi ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tad-viraho me duḥsaha ity āha—brahmeti caturbhiḥ | **bahu-tithaṁ** bahu-kālaṁ **prapannā** api **brahmādayaḥ** sakāma-bhaktatvāt, **yad apāṅga** ity-ādi ||33||

 **...**

|| 1.16.34 || 

**tasyāham abja-kuliśāṅkuśa-ketu-ketaiḥ **

**śrīmat-padair bhagavataḥ samalaṅkṛtāṅgī |**

**trīn atyaroca upalabhya tato vibhūtiṁ **

**lokān sa māṁ vyasṛjad utsmayatīṁ tad-ante ||**

**śrīdhara-svāmī (bhāvārtha-dīpikā) : tasya** bhagavataḥ **śrīmadbhiḥ padaiḥ** | **ketur** dhvajaḥ | **abjādayaḥ ketāś** cihnāni yeṣāṁ taiḥ | yad vā, abjādīnām āśrayaiḥ **samyag alaṅkṛtam aṅgaṁ** yasyāḥ **sāhaṁ,** tato **bhagavato vibhūtiṁ** sampadam **upalabhya** prāpya trīn lokān **atikramya aroce** śobhitavaty asmi | paścāt **tasyā** vibhūter **ante** nāśa-kāle prāpte saty **utsmayantīṁ** garvaṁ kurvāṇāṁ **māṁ sa vyasṛjat** tyaktavān ||34||

———————————————————————————————————————

**jīva-gosvāmī (krama-sandarbhaḥ) : **tat-sambandhena sva-vibhūty-atiśayo yukta evety āha—tasya iti ||34||

———————————————————————————————————————

**viśvanātha-cakravartī (sārārtha-darśiṇī) : **tasya śrī-kṛṣṇasya | ketaṁ cihnaṁ trīn lokān atikramya aroce śobhitavaty asmi | tataḥ śrī-kṛṣṇād vibhūtiṁ sampadam upalabhya prāpya tad-ante vibhūter nāśa-kāle prāpsyamāne utsmayantīṁ mat-tulyo vaikuṇṭho’pi na bhavatīty antar garvavatīm ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yasya śrī-kṛṣṇasya ketur dhvajaḥ ketaiś cihnaiḥ | tataḥ śrī-kṛṣṇād-vibhūtim upalabhya trīn lokān atikramyāroce śobhitāham āsaṁ, tad ante vibhūter nāśe prāpyamāṇe utsmayantī mat-samo vaikuṇṭho'pi na bhaved ity antargarvavatīṁ māṁ vyasṛjad-vihāyāntaradhāt ||34||

 **...**

|| 1.16.35 || 

**yo vai mamātibharam āsura-vaṁśa-rājñām**[^147]

**akṣauhiṇī-śatam apānudad ātma-tantraḥ |**

**tvāṁ duḥstham ūna-padam ātmani pauruṣeṇa**

**sampādayan yaduṣu ramyam abibhrad aṅgam ||**

**śrīdhara-svāmī (bhāvārtha-dīpikā) : **kiṁ ca, yo vai āsuro vaṁśo yeṣāṁ teṣāṁ rājñām akṣauhiṇī-śata-rūpaṁ mamātibharaṁ bhāram apanītavān | tvāṁ cona-padavatvād duḥsthaṁ santaṁ pauruṣeṇa puruṣa-kāraṇenātmani svasmin saṁpūrṇa-padaṁ susthaṁ saṁpādayan | lakṣaṇa-hetvoḥ kriyāyā iti hetau śatṛ-pratyayaḥ | saṁpādayitum ity arthaḥ | abibhrad dhṛtavān ity arthaḥ ||35||

———————————————————————————————————————

**jīva-gosvāmī (krama-sandarbhaḥ) : **pūrve ye āsura-vaṁśā āsan ta eva rājānas teṣām  | chinna-prarūḍhādivat samāsaḥ | pāṭhāntare āsura-veśāḥ āsura-bhāvaṁ praviṣṭā ity arthaḥ | ūna-padaṁ tvām ātmani āśraye sati sampādayan sampannaṁ pūrṇa-padaṁ kurvan ||35||

———————————————————————————————————————

**viśvanātha-cakravartī (sārārtha-darśiṇī) : **pūrve ye āsura-vaṁśā āsan ta eva rājānas teṣām  | chinna-prarūḍhādivat samāsaḥ | pāṭhāntare āsura-veṣāḥ āsura-bhāvaḥ praviṣṭā ity arthaḥ | ūna-padaṁ tvām ātmani āśraye sati sampādayan sampannaṁ pūrṇa-padaṁ kurvan ||35||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yo mamātibharam apānudan-nirāsthat, unapadaṁ tato duḥsthaṁ tvām, ātmani svasmin yat pauruṣaṁ tena sampādayan sampūrṇa-padaṁ susthaṁ ca sampādayaitum ity arthaḥ | yaduṣu ramyaṁ lāvaṇyopetam aṅgaṁ murtim avibhrat prakaṭitavān ||35||

 **...**

|| 1.16.36 ||

**kā vā saheta virahaṁ puruṣottamasya **

**premāvaloka-rucira-smita-valgu-jalpaiḥ |**

**sthairyaṁ samānam aharan madhu-māninīnāṁ**

**romotsavo mama yad-aṅghri-viṭaṅkitāyāḥ ||**

**śrīdhara-svāmī (bhāvārtha-dīpikā) : **tasya virahaṁ kā vā saheta | premāvalokaś ca rucira-smitaṁ ca valgu-jalpaś ca tair madhu-māninīnāṁ satyabhāmādīnāṁ samānaṁ sarva-sahitaṁ sthairyaṁ stabdhatvaṁ yo’harat | yasyāṅghriṇā rajasy utthitena viṭaṅkitāyā alaṅkṛtāyāḥ sasyādi-miṣeṇa romotsavo bhavati ||36||

———————————————————————————————————————

**jīva-gosvāmī (krama-sandarbhaḥ) : **tasya virahaṁ kā vā saheta | premāvalokaś ca ruciraṁ smitaṁ ca valgu-jalpaś ca tair madhu-māninīnāṁ madhuvan mādako mānaḥ pātivratyādi-garvo yāsām asti tāsāṁ satyabhaṁādīnāṁ samānaṁ garva-sahitaṁ sthairyaṁ śuddhatvaṁ yaḥ aharat | yasyāṅghriṇā rajasyutthitena viṭaṅkitāyāḥ alaṅkṛtāyāḥ śaṣpādimiṣeṇa romotsavaḥ bhavati ||36||

———————————————————————————————————————

**viśvanātha-cakravartī (sārārtha-darśiṇī) : **madhu-māninīnāṁ satyabhāmādīnāṁ sthairyam acāñcalyaṁ māna-sahitam | viṭaṅkitāyā alaṅkṛtāyā iti tena tasya sarvāsv api preyasīṣu madhye ahaṁ sadaiva svādhīna-bhartṛkā viraha-rahitaivāsam iti bhāvaḥ ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **puruṣottamasya virahaṁ kā vā saheta, yā madhumāninīnāṁ satyabhāmādīnāṁ sthairyam acāpalyaṁ mānasa-hitaṁ premāvalokādyair aharat | rāsotsave mamāpi yas tad aharat, mama kīdṛśyāḥ? ity āha—yad aṅghribhyāṁ viṭaṅkitāyāḥ vibhūṣitāyāḥ | tat-preyasīṣu madhye tac-caraṇa-sparśa-saubhāgyāyāhaṁ sadaivāsaṁ, tad-viraham adhunā kathaṁ soḍhuṁ prabhavānīti bhāvaḥ ||36||

 **...**

|| 1.16.37 ||

**tayor evaṁ kathayatoḥ pṛthivī-dharmayos tadā |**

**parīkṣin nāma rājarṣiḥ prāptaḥ prācīṁ sarasvatīm ||**

**śrīdhara-svāmī (bhāvārtha-dīpikā) : **kathayatoḥ satoḥ prācīṁ pūrva-vāhinīṁ sarasvatīṁ kurukṣetre ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **prācīṁ pūrva-vāhinīm ||

iti sārārtha-darśinyāṁ harṣiṇyāṁ bhakta-cetasām |

prathame ṣoḍaśo’dhyāyaḥ saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tayor bhūmi-dharmayoḥ | prācīṁ pūrva-vāhinīm ||37|| \
 \
iti śrī-vaiṣṇavānandinyāṁ  prathama-skandha-ṭippanyāṁ ṣoḍaśo'dhyāyaḥ ||16||

 **...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ prathama-skandhe

parīkṣite dharma-pṛthvī-saṁvādo nāma

ṣoḍaśo’dhyāyaḥ |

|| 1.16 ||



**...** 

(1.17)


## atha saptadaśo'dhyāyaḥ


### parīkṣid-dharma-saṁvādaḥ, kali-nigrahaṇaṁ ca |

|| 1.17.1 ||

**sūta uvāca—**

**tatra go-mithunaṁ rājā hanyamānam anāthavat |**

**daṇḍa-hastaṁ ca vṛṣalaṁ dadṛśe nṛpa-lāñchanam ||**

**śrīdhara-svāmī (bhāvārtha-dīpikā) :**

tataḥ saptadaśe rājñaḥ kaler nigraha ucyate | \
tasyaivaṁ vīryabhājo’pi vairāgyaṁ vaktum adbhutam ||

hanyamānaṁ tāḍyamānam ||1||

———————————————————————————————————————

**jīva-gosvāmī (krama-sandarbhaḥ) : **tatraivākasmād vṛṣale samāgate rājāpi samāgata ity āha—tatreti ||1||

———————————————————————————————————————

**viśvanātha-cakravartī (sārārtha-darśiṇī) :**

parīkṣid-dharmayoḥ proktam ukti-pratyukti-kautukam |

nigrahānugrahau rājñā kaleḥ saptadaśe tataḥ ||

hanyamānaṁ tāḍyamānam | nṛpa-lāñchanam iti satya-tretā-dvāparādi-yuga-maryādānāṁ bhaṅge svātantrya-sūcakam ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

praśnottarāṇi citrāṇi parīkṣid-dharmayor dvayoḥ | \
kalau daṇḍadaye rājñety eṣā saptadaśe kathā || \


hanyamānaṁ tāḍyamānaṁ, nṛpasya lāñchanaṁ cihnaṁ mukuṭādi yasya tam iti satyādi-yuga-maryādā-vibhañjena svātantryaṁ vyajyate ||1||

 **...**

|| 1.17.2 || 

**vṛṣaṁ mṛṇāla-dhavalaṁ mehantam iva bibhyatam |**

**vepamānaṁ padaikena sīdantaṁ śūdra-tāḍitam ||**

**madhvācāryaḥ (bhāgavata-tātparyam) : **bibhyatam iva mehantam ||2||

———————————————————————————————————————

**śrīdhara-svāmī (bhāvārtha-dīpikā) : **mṛṇālaṁ padma-kandas tatvad dhavalam | bhayān mehantaṁ mūtrayantam | ivety anena pādāvaśeṣo dharmo bhayān mūtrayann iva pratikṣaṇaṁ kṣīyamāṇāṁśas tasyāpy anirvāhāt kampamāna iveti darśitam ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **mehantaṁ mūtrayantam iveti pādāvaśiṣṭo’pi dharmaḥ pratikṣaṇaṁ kṣarann ivety utprekṣāyāṁ naśyad-avastha ity arthaḥ | vepamānam iti so’pi nānā-vighnair aniṣpanna iva kalinā kriyate iti sūcyate ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **mehantaṁ mūtrayantam iti padāvaśiṣṭasyāpi dharmasya pratikṣaṇaṁ kṣaradavasthotprekṣyate | vepamānam iti tādṛśasyāpi pratyuhaiḥ kali-kṛtair aniṣpattir yajyate | dharma-duhāṁ havir dogdhrīṁ, satyādi-prasava-virahād-vivatsāṁ, dharmakṣayād aśru-vadanāṁ yajña-virahāt kṣāmāṁ kṛśāṁ, yuvasaṁ yajña-bhāgam ||2-3||

 **...**

|| 1.17.3 || 

**gāṁ ca dharma-dughāṁ dīnāṁ bhṛśaṁ śūdra-padāhatām |**

**vivatsām āśru-vadanāṁ kṣāmāṁ yavasam icchatīm ||**

**śrīdhara-svāmī (bhāvārtha-dīpikā) : **dharma-dughāṁ havir dogdhrīm | kṣāmāṁ kṛśām | yavasaṁ tṛṇam | atra sasyādi-prasava-kṣayād vivatseva | yajñādy-abhāvāt kṛśā | ata eva yajña-bhāgam icchantī pṛthvīti sūcitam ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **dharma-dughāṁ havir dogdhrīṁ śasyādi-prasava-kṣayād vivatsāṁ dharma-kṣayeṇāśru-vadanāṁ yajñābhāvāt kṣāmāṁ kṛśām | yavasaṁ yajña-bhāgam ||3||

 **...**

|| 1.17.4 || 

**papraccha ratham ārūḍhaḥ kārtasvara-paricchadam |**

**megha-gambhīrayā vācā samāropita-kārmukaḥ ||**

**śrīdhara-svāmī (bhāvārtha-dīpikā) :kārtasvaraṁ **suvarṇaṁ tan-mayaḥ **paricchadaḥ** parikaro yasya, svarṇa-nibaddham ity arthaḥ | sajjī-kṛta-**kārmukaḥ** ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : kārtasvaraṁ** suvarṇam | **sajjīkṛta-kārmuka** iti kaleḥ palāyanāśaṅkayā ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kārta-svaraṁ suvarṇaṁ paricchadaḥ parikaro yasya taṁ ratham ārūḍhaḥ | samāropiteti kaleḥ palāyanāśaṅkayā ||4||

 **...**

|| 1.17.5 || 

**kas tvaṁ mac-charaṇe loke balād dhaṁsy abalān balī |**

**nara-devo’si veṣeṇa naṭavat karmaṇādvijaḥ ||**

**śrīdhara-svāmī (bhāvārtha-dīpikā) : **haṁsi ghātayasi | rājāham iti cet tatrāha | naṭa iva veṣa-mātreṇa nara-devo’si | karmaṇā tv advijaḥ śūdraḥ ||5||

———————————————————————————————————————

**jīva-gosvāmī (krama-sandarbhaḥ) : **advijo dvija-virodhī ||5||

———————————————————————————————————————

**viśvanātha-cakravartī (sārārtha-darśiṇī) : **kas tvaṁ re mad-agre haṁsi? nara-devo’ham iti cen mayi nara-deve vidyamāne tvaṁ kutastyo nara-devaḥ? naṭavad-veṣeṇeti cen nahi nahi karmaṇā tvam advijaḥ śūdraḥ | naṭo hy anukāryasyaiva karma abhinayatīti bhāvaḥ ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **kas tvaṁ re me purastād avalān haṁsi? nara-devo'ham iti cenmayi nara-deve sati tvaṁ kutantyo'si? naṭavad-veśeneti cen na karmaṇā durbala-vādhanena tvama-dvijaḥ śūdro'si | naṭaḥ khalv anukāryasyaiva karmābhinayed iti bhāvaḥ ||5||

 **...**

|| 1.17.6 || 

**yas tvaṁ kṛṣṇe gate dūraṁ saha-gāṇḍīva-dhanvanā |**

**śocyo’sy aśocyān rahasi praharan vadham arhasi ||**

**śrīdhara-svāmī (bhāvārtha-dīpikā) : **aśocyān niraparādhān rahasi yas tvaṁ praharan praharasi sa śocyaḥ sāparādho’sy ato vadham arhasi ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu yathā tvaṁ deśasya rājā, tathaivāham api samprati kālasya rājeti mayi tava vikramo na bhaviṣyatīty ata āha—yas tvam iti | | gāṇḍīva-dhanvanā arjunena saha kṛṣṇe dūraṁ gate satīti etāvad-dinaṁ tvaṁ kvāsīr iti bhāvaḥ | nanv āsam eva kintu tābhyāṁ bhayena na prābhūvam | adhunā tu kasmād bibhemi iti satyam | śocyo’si adhunā tvaṁ martum evecchasīti bhāvaḥ ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu yathā tvaṁ deśasya, tathāhaṁ saṁprati-kālasya rājeti na te mayi prabhāvo bhāvīti cet-tatrāha—yas tvaṁ gāṇḍīva-dhanvanā saha kṛṣṇe dūraṁ gate satītyetāvat kālaṁ kvāsīr iti bhāvaḥ | 

nanu sthito'py ahaṁ tābhyāṁ bhayānn ātmānaṁ prākāśayaṁ, tad-vihīne loke svatantro'ham adhunā kasmād-vibhemi? tatrāha—śocyo'sīti | tvam idānīṁ martum icchasīti bhāvaḥ ||6||

 **...**

|| 1.17.7 || 

**tvaṁ vā mṛṇāla-dhavalaḥ pādair nyūnaḥ padā caran |**

**vṛṣa-rūpeṇa kiṁ kaścid devo naḥ parikhedayan ||**

**śrīdhara-svāmī (bhāvārtha-dīpikā) : **vṛṣaṁ praty āha | tvāṁ vā kaḥ | svayam eva saṁbhāvayati | kiṁ kaścid devo vṛṣa-rūpeṇāsmān parikhedayan vartase ||7||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhavatu, kṣaṇaṁ tava prathamam aparādhaṁ vimṛśāmīti manasi kṛtvā vṛṣaṁ pratyāha—tvaṁ veti | no’smān khedayituṁ kiṁ kaścid devo’si | naitādṛśaḥ kṛśo[^148] duḥkhī mayā svapne’pi dṛṣṭa iti bhāvaḥ ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhavatvasyāparādhaṁ kṣaṇaṁ vicārayāmīti hṛdi nidhāya vṛṣaṁ pṛcchati—tvaṁ veti | mṛṇāla-dhavalaḥ padmakanda-śubhras tvaṁ ko vā? svayaṁ sambhāvayann āha—pādais tribhir nyūnaḥ padaikena caran naḥ khedayituṁ kiṁ kaścid-devo'sīti na tvādṛśo duḥkhito vṛṣo mayā kvāpi dṛṣṭa iti bhāvaḥ ||7||

 **...**

|| 1.17.8 || 

**na jātu kauravendrāṇāṁ dor daṇḍa-parirambhite |**

**bhū-tale’nupatanty asmin vinā te prāṇināṁ śucaḥ ||**

**śrīdhara-svāmī (bhāvārtha-dīpikā) : dordaṇḍaiḥparirambhite** parirambhitavat surakṣite te **śuco**’śrūṇi **vinā** anyeṣām  aśrūṇi **nānupatantīti** kheda-hetutvaṁ darśitam ||8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tvayy eva rājani sati vayam evaṁ duḥkhinaḥ sāmprataṁ samabhūmeti cet tatra sānutāpaṁ sāṭopaṁ cāha—na jātv iti | parirambhite parirambhitavat surakṣite tava śucaḥ aśrūṇi vinā anyeṣām  aśrūṇi na patanti ||8||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu tvay eva rājñi sati vayam eva duḥkhinaḥ saṁprati jātā iti cet-tatra sānutāpāṭopam āha—neti | parirambhite parirabdhava-stuvat sugopite bhūtale te tava śuco'śruṇi vinānyeṣāṁ prāṇināṁ śuco nānupanti ||8||

 **...**

|| 1.17.9 || 

**mā saurabheyātra śuco vyetu te vṛṣalād bhayam |**

**mā rodīr amba bhadraṁ te khalānāṁ mayi śāstari ||**

**śrīdhara-svāmī (bhāvārtha-dīpikā) : **evam ukte punar api śocantaṁ praty āha | bho surabheḥ putra, mā śucaḥ śokaṁ mā kuru | vyetu apayātu | gāṁ praty āha | he amba mātaḥ, śāstari mayi jīvati sati te bhadram evāto mā rodīḥ ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanv alīkam idam iti svam iva rūdantīṁ gāṁ darśayantaṁ vṛṣaṁ sāśvāsam āha—bhoḥ surabheḥ putra! mā śucaḥ, mā śocaḥ | bhayaṁ vyetv iti adhunaivemaṁ hanmīti bhāvaḥ | gāṁ pratyāha—meti | mayi jīvati sati ||9||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu mṛṣaivaitat, mat-sadṛśīṁ dhenuṁ ca paśyeti vadantaṁ vṛṣam āśvāsayann āha—he saurabheya surabhi-putra! tvaṁ mā śucaḥ śokaṁ mā kṛthāḥ, vṛṣalāt te bhayaṁ vyetu | dhenuṁ praty āha—he amba! tvaṁ mā rodīḥ, mayi khalānāṁ śāstari sati te bhadram | adhunaivemaṁ hanmīti bhāvaḥ ||9||

 **...**

|| 1.17.10-11 || 

**yasya rāṣṭre prajāḥ sarvās trasyante sādhvy asādhubhiḥ |**

**tasya mattasya naśyanti kīrtir āyur bhago gatiḥ ||**

**eṣa rājñāṁ paro dharmo hy ārtānām ārti-nigrahaḥ |**

**ata enaṁ vadhiṣyāmi bhūta-druham asattamam ||**

**śrīdhara-svāmī (bhāvārtha-dīpikā) : **mad-dhitārtham evainaṁ haniṣyāmi na tavopakārāety āha—yasyeti dvābhyām | he sādhvi, sarvā yāḥ kāścid apīty arthaḥ | asādhubhis trasyante pīḍayanta ity arthaḥ | bhago bhāgyam | gatiḥ para-lokaḥ ||10||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanv asmat-sambandhenainaṁ ghātayann etad-vadha-bhāgināv āvāṁ mā kurv ity ata āha—yasyeti | ataḥ sva-hitārtham evainaṁ hanmi | na cātra yuṣmad-anurodha iti bhāvaḥ ||10-11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanv asmat-sukhāyainaṁ nighnann etad-vadha-doṣa-bhājāvāvāṁ karoṣīty ata āha—yasyeti | he sādhvi dheno! bhago bhāgyaṁ gatiḥ paralokaḥ, tathā ca svahitāyainaṁ hanmi, nātra yuṣmad-doṣa iti ||10|| \
 \
enaṁ yuṣmat-pīḍakaṁ śūdram ||11||

 **...**

|| 1.17.12 || 

**ko’vṛścat tava pādāṁs trīn saurabheya catuṣ-pada |**

**mā bhūvaṁs tvādṛśā rāṣṭre rājñāṁ kṛṣṇānuvartinām ||**

**śrīdhara-svāmī (bhāvārtha-dīpikā) : **punar api śocantaṁ vṛṣaṁ praty āha | **kaḥ avṛścac** ciccheda | **tvādṛśās** tvad-vidhā duḥkhitāḥ ||12||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **avṛścaccic-cheda tvādṛśāḥ duḥkhitāś catuṣpado mā bhūvanna bhavantu ||12||

 **...**

|| 1.17.13 || 

**ākhyāhi vṛṣa bhadraṁ vaḥ sādhūnām akṛtāgasām |**

**ātma-vairūpya-kartāraṁ pārthānāṁ kīrti-dūṣaṇam ||**

**śrīdhara-svāmī (bhāvārtha-dīpikā) : **vo bhadram astu | ātmanas tava pāda-cchedena vairūpyaṁ kṛtavantaṁ kīrtiṁ dūsayatīti tathā tam ākhyāyi ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kintu tava mukhāt kiñcit śrutvaivainaṁ vadhiṣyāmi ity ata āha—ākhyāhīti | nanu mama kim api vivakṣitaṁ nāstīti tatrāha—he vṛṣa! vo yuṣmākaṁ sādhūnāṁ niraparādhānāṁ bhadraṁ sukhe’pi duḥkhe’pi sadā bhadram eva | kintv asmākaṁ pārthānāṁ kīrtiṁ dūṣayati yas tam ākhyāhi | tam eva kam? ātmanas tava pāda-cchedena vairūpyaṁ kṛtavantam ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ātmanas tava vairūpya-kartāraṁ tvat-pādac-chedakaṁ pārthānāṁ kīrtiṁ dūyaṣatīti tam | nanu tad ākhyāne sati tasmāt-tava bhayaṁ vā syāt-tataḥ kiṁ teneti cet-tatrāha—nirāgasi jane yo'gham aparādhaṁ yuñjanbhaved asya sarvato mat-sakāśād-bhayam ||13-14||

 **...**

|| 1.17.14 || 

**jane’nāgasy aghaṁ yuñjan sarvato’sya ca mad-bhayam |**

**sādhūnāṁ bhadram eva syād asādhu-damane kṛte ||**

**śrīdhara-svāmī (bhāvārtha-dīpikā) : **nanu tadākhyāne kṛte kathaṁ bhadraṁ syād ity ata āha | yasmād anāgasi jane yo’ghaṁ duḥkhaṁ yuñjan kurvan bhavaty asyaivaṁ-bhūtasya mattaḥ sakāśāt sarvatrāpi bhayaṁ bhavati, tataḥ sādhūnāṁ bhadraṁ bhaved eveti ||14||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **na ca kathite sati tvatta evāsya bhayaṁ kintv akathane’pi sarvata evety āha—nirāgasi jane yo’ghaṁ yuñjan bhavet asya sarvata eva hetubhyo mat-sakāśād bhayam ||14||

 **...**

|| 1.17.15 || 

**anāgaḥsv iha bhūteṣu ya āgas-kṛn niraṅkuśaḥ |**

**āhartāsmi bhujaṁ sākṣād amartyasyāpi sāṅgadam ||**

**śrīdhara-svāmī (bhāvārtha-dīpikā) : **etasya daṇḍe’ham asamartha iti māśāṅkīr ity āha—anāgaḥsv iti | āgaskṛd aparādha-kartā | tasya **amartyasya** devasyāpi **bhujam āhartāsmy** āhariṣyāmi | **sāṅgadam** ity anena mūlata utpāṭyāhariṣyāmīti darśitam ||15||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu yadi tvatto’pi mahā-prabhāvī balavāṁś ca syāt, tadā kiṁ bhavet ? ata āha—anāgaḥsv iti | **sākṣād amartyasyāpi** devasyāpi | **sāṅgadam** iti mūlata eva chittvā āhariṣyāmīti devāsura-narādiṣu mat-tulyo baliṣṭhaḥ prabhāvī vā ko’pi nāstīti bhāvaḥ ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu tvatto'py atibalī cet syāt-tadā kiṁ bhāvi? tatrāha–anāgaḥsthiti | sākṣād amarttasyeti—sa sura-manuṣyeṣu matsamo'tibalī na ko'pyastīti | sāṅgadam iti mūlataś chittvāhartāśmīti bhāvaḥ ||15||

 **...**

|| 1.17.16 || 

**rājño hi paramo dharmaḥ sva-dharma-sthānupālanam |**

**śāsato’nyān yathā-śāstram anāpady utpathān iha ||**

**śrīdhara-svāmī (bhāvārtha-dīpikā) : **nanv ekasya nigraheṇānyasyānugrahe tava kiṁ prayojanam ? tatrāha—rājño hīti | **anyān** adharmiṣṭhān | **śāsato** daṇḍayataḥ ||16||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu ekasya nigrahe anyasyānugrahe tava kiṁ prayojanaṁ ? tatrāha—rājño hīti | **anyān** adharmiṣṭhān **śāsataḥ** daṇḍayataḥ ||16||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanv ekasya daṇḍe parasyānugrahe tava ko'rthaḥ? tatrāha—rājño hīti | anyānanāpadyutpathān veda-mārgollaṅghino'dharmiṣṭhān yathā-śāstraṁ śāsato | daṇḍayataḥ ||16||

 **...**

|| 1.17.17 ||

**dharma uvāca—**

**etad vaḥ pāṇḍaveyānāṁ yuktam ārtābhayaṁ vacaḥ |**

**yeṣāṁ guṇa-gaṇaiḥ kṛṣṇo dautyādau bhagavān kṛtaḥ ||**

**śrīdhara-svāmī (bhāvārtha-dīpikā) : **artānām abhayaṁ yasmāt tad vaco vo yuṣmākaṁ yuktam ucitam eva ||17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yeṣāṁ guṇa-gaṇair iti premātmakair ity arthaḥ | kṛṣṇasya premaika-vaśyatvāt tasyārjunasya pautratvaṁ tat-tulya eva tavāpi guṇair adhīna eva kṛṣṇo vartata iti tvad-aśakyaṁ kim api nāstīti bhāvaḥ ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **guṇa-gaṇaiḥ premamayair ity arthaḥ, premavaśyatvāt kṛṣṇasya, tathā ca teṣāṁ pautrasya tad-vat kṛṣṇa-niṣṭhasya tavāpi na kiñcid aśakyam iti bhāvaḥ ||17||

 **...**

|| 1.17.18 || 

**na vayaṁ kleśa-bījāni yataḥ syuḥ puruṣarṣabha |**

**puruṣaṁ taṁ vijānīmo vākya-bheda-vimohitāḥ ||**

**śrīdhara-svāmī (bhāvārtha-dīpikā) : **vayaṁ tu yataḥ puruṣāt prāṇināṁ kleśa-hetavo bhaveyus taṁ puruṣaṁ na vijānīmaḥ | yato vādināṁ vākya-bhedair vimohitāḥ ||18||

———————————————————————————————————————

**jīva-gosvāmī (krama-sandarbhaḥ) : **tatra sākṣād-dhiṁsā-kartṛ-gataḥ praśno’yam iti jñātvāpi sūcakatā na yukteti tasyāpi gauṇatvaṁ matvā tat-prayojaka-kartṛ-gatatvena siddhāntayann apy anirdhāritam ivāha—na vayam iti tribhiḥ | vayam īśvara-vādino ye ca vakya-bheda-vimohitās te sarve’pi taṁ puruṣam īśvaraṁ na vijānīmaḥ sarvāgocaratvāt ||18||

———————————————————————————————————————

**viśvanātha-cakravartī (sārārtha-darśiṇī) : **kiṁ ca, yataḥ puruṣāt kleśa-bījāni syus taṁ puruṣaṁ vayaṁ na jānīmaḥ | nanu katham evam apalapasi tvat-kleśa-dāyī puruṣo’yaṁ mayā dṛśyata eva | satyam asau mama kleśadaḥ, kintu mama kleśasya bījaṁ kiñcid avaśyaṁ bhaviṣyati | yato’yaṁ mamaiva kleśado nānyasya | ataḥ kleśa-bījaṁ yato bhavati taṁ puruṣaṁ na jānīma ity arthaḥ | nanu śāstrajñā yūyaṁ kathaṁ na jānītha? satyam | bahu-śāstra-jñānam eva tad-anirdhāre kāraṇam ity āha—vādināṁ vākya-bhedair vimohitā iti ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ko'vṛścad iti rājñā yat pṛṣṭaṁ tatrāha—yataḥ puruṣāt kleśa-vījāni duḥkha-kāraṇani syustaṁ vayaṁ na jānīmaḥ | āsmāc-chūdrād asmākaṁ kleśa eva, tad-vījāni yasmāt sa tvanyaḥ, taṁ na vidma ity arthaḥ | nanu prājña śūyaṁ, kathaṁ taṁ na jānītha? tatrāha—vākyeti ||18||

 **...**

|| 1.17.19 || 

**kecid vikalpa-vasanā āhur ātmānam ātmanaḥ |**

**daivam anye’pare karma svabhāvam apare prabhum ||**

**śrīdhara-svāmī (bhāvārtha-dīpikā) : **vākya-bhedān evāha | vikalpaṁ bhedaṁ vasate ācchādayanti ye yoginas te ātmānam evātmanaḥ prabhuṁ sukha-duḥkha-pradam āhuḥ | tad uktam, ātmaiva hy ātmano bandhur ātmaiva ripur ātmana [gītā 6.5] iti | yad vā, vikalpaiḥ kutarkaiḥ prāvṛtā nāstikāḥ | evaṁ hi te vadanti | na tāvad devatādīnāṁ prabhutvaṁ karmādhīnatvāt | na ca karmaṇaḥ svādhīnatvād acetanatvāc ca | ataḥ svayam eva prabhur na cānyaḥ kaścid iti | anye daivajñā daivaṁ grahādi-rūpāṁ devatām | pare tu mīmāṁsakāḥ karma | apare laukāyatikāḥ svabhāvam ||19||

———————————————————————————————————————

**jīva-gosvāmī (krama-sandarbhaḥ) : **vākya-bheda-vimohitān gaṇayati kecid ity ekena | ete sarve vaidikā eva grāhyāḥ | veda-vākyasyaiva prāmāṇyāt | pare karmeti | apare sāṅkhyāḥ ||19||

———————————————————————————————————————

**viśvanātha-cakravartī (sārārtha-darśiṇī) : **vākya-bhedān evāha | kecid vikalpaṁ bhedaṁ vasate ācchādayanti ye yoginas te ātmānam evātmanaḥ prabhuṁ sukha-duḥkha-pradam āhuḥ | yad uktam—ātmaiva hy ātmano bandhur ātmaiva ripur ātmana [gītā 6.5] iti | 

yad vā, kecid vikalpaṁ jīveśvarādi-bhedaṁ vasate ācchādayantīti tathā-bhūtā bhavantīty anvayaḥ | tatrārthe advaita-vādinas te hi sukha-duḥkha-bījam ātmānam evāhuḥ | evaṁ te vadanti—na tāvad devatādīnāṁ prabhutvaṁ karmādhīnatvāt | na ca karmaṇaḥ svādhīnatvāt | ataḥ svayam eva prabhur na cānyaḥ kaścid iti | anye daivajñā daivaṁ grahādi-rūpāṁ devatām | pare tu mīmāṁsakāḥ karma | apare laukāyatikāḥ svabhāvam ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vākya-bhedānāha—kecid iti | vikalpa-vasanā jīveśa-bhedāc-chādakāḥ kacin-nirīśvarāḥ kāpilā ātmānam evātmanaḥ kleśādi-hetum āhuḥ—prakṛtāvāsajyātā kleśavān bhavati tad-vivekāt-tasyāṁ virajya tu kleśābhāvavān iti tat-siddhāntāṁ | anye daivajñā daivaṁ tad-dhetum āhuḥ—krūrā grahāḥ kleśadāḥ, pūjitāḥ śubhās tu kleśa-harā iti tat-siddhāntāt | pare karmaṭhāḥ karmaiva tad-dhetum āhuḥ—aśubhāt karmaṇaḥ kleśaḥ, śubhāt tu sukha-śabditaḥ svargaḥ iti tat-siddhāntāt | apare bauddhās tu svabhāvam eva prabhum āhuḥ—na khalu kāraṇāt kāryotpattir iti niyamaḥ, kṛte'pi kleśanāśake sādhane tad akṣayād-vināpi tat-sādhanaṁ tat-kṣayāc-cāsakṛt-sambhoge'pi sati santānādayāt svedajādīnām akasmāj-janmāc ca | tasmāt svabhāvād eva kleśa-tad abhāvau iti tat siddhāntāt ||19||

 **...**

|| 1.17.20 || 

**apratarkyād anirdeśyād iti keṣv api niścayaḥ |**

**atrānurūpaṁ rājarṣe vimṛśa sva-manīṣayā ||**

**śrīdhara-svāmī (bhāvārtha-dīpikā) :keṣv api** seśvareṣu madhye | keṣv apīti durlabhatvaṁ darśitam | **niścaya** iti siddhāntatvam | **apratarkyān** mano’gocarād **anirdeśyād** vacanāgocarāt parameśvarāt sarvaṁ bhavatīti **vimṛśa** vicārya sva-buddhyā ||20||

———————————————————————————————————————

**jīva-gosvāmī (krama-sandarbhaḥ) : **sveṣām īśvara-vāditvaṁ niścayena darśayati—apratarkyād iti ||20||

———————————————————————————————————————

**viśvanātha-cakravartī (sārārtha-darśiṇī) : keṣv** api vaiṣṇaveṣu **anirdeśyān** nirdeṣṭum anarhāt parameśvarād eva sukha-duḥkhādīni bhavanti iti niścayaḥ | yad uktaṁ śrutibhiḥ—tvad-avagamī na vetti bhavad-uttha-śubhāśubhayor guṇa-viguṇānvayān iti | tathā, 


    sukhaṁ duḥkhaṁ bhavo’bhāvo bhayaṁ cābhayam eva ca | 


    ahiṁsā samatā tuṣṭis tapo dānaṁ yaśo’yaśaḥ | 


    bhavanti bhāvā bhūtānāṁ matta eva pṛthag-vidhāḥ || [gītā 10.4-5] iti bhagavad-gītābhīś ca | 

nanu tarhi kathaṁ nirdeṣṭum anarhatvaṁ ? satyam, kāla-karma-svabhāva-graha-bhūta-nṛpa-sarpa-rogādibhya eva loke kleśasya darśanāt teṣām  eva nirdeśyatvāt | vastutas tu teṣām  asvātantryāc ca bhagavata eva sarvaṁ bhavatīti siddhāntāt bhagavataḥ sakāśāt duḥkhaṁ bhavatīty upāsakānāṁ vaktum anaucityāc ca | 

nanv evam api tasya vaiṣamya-nairghṛṇye durvāre eva, ity ata āha—apratarkyād iti | asmat-tarkāgocaratvāt tasya tad api na vaiṣamya-nairghṛṇye iti bhāvaḥ | yad uktaṁ bhīṣmeṇa, 


    na hy asya karhicid rājan pumān veda vidhitsitam | 


    yad vijijñāsayā yuktā muhyanti kavayo’pi hi || [bhā.pu. 1.9.16] iti | 

tad api bhaktābhāsasya mama dainya-vardhanena sva-viṣayaka-smaraṇa-vardhanārthaṁ vā bhaktottamasya tava kali-nigrahādi-kīrti-khyāpanārthaṁ veti hitāyaiva kleśa-dānam ūhyata iti | 

nanv eṣāṁ matānāṁ madhye kasyopādeyatvaṁ ? tatrāha—atrānurūpaṁ samucitaṁ siddhāntaṁ tvam eva sva-manīṣayā vicāraya | yatas tvaṁ rājarṣir bhavasi | ity ukta-bhaṅgyā niścaya-śabdāt sarvānte kathanāc ca vaiṣṇava-matasya siddhāntatvam | ataḥ keṣv apīty anena matasyāsya durlabhatvaṁ ca sūcitam | tatra vimṛśety ayaṁ rājño vimarśaḥ | na tāvat kleśānāṁ mithyātvaṁ prakaṭam anubhūyamānatvāt | na cātmanas tat-kāraṇatvaṁ jīvātmanaḥ pāratantryāt | na ca grahāṇāṁ teṣāṁ kāla-cakrādhīnatvāt | na ca karmaṇaḥ jāḍyāt | kiṁ ca, sākṣād-dharmasyāsya kiṁ prārabdham aprārabdhaṁ vā pāpam asti pāpavattve dharmatvasyaivānupapatteḥ | na ca svabhāvasya tasyaṇaikāntikatvāt | tasmād bhagavata eva kāraṇatvaṁ susthiram | tad-vidhitsitaṁ tu sarvair durjñeyam eveti bhīṣmoktir eva pramāṇam ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **keṣv api vaidikeṣv īśvara-niṣṭheṣv asya jīvasya eṣa u evāsādhu karmakārayati tam [kau.u. 3.8] ity-ādiṣu jīva-karmānusāritayā śruyamāṇād api apratarkyād avicintya-śakter durbodha-vidhitsitāt anirdeśyāt sākalyena nirdeṣṭum aśakyāt īśvarād eva kleśa-tat-kṣayāv iti niścayaḥ | he rājarṣe! tvam eṣu pakṣeṣv anurūpa-mavādhitaṁ pakṣaṁ svamanīṣayā vimṛśasveti ||20||

 **...**

|| 1.17.21 ||

**sūta uvāca—**

**evaṁ dharme pravadati sa samrāḍ dvija-sattamāḥ |**

**samāhitena manasā vikhedaḥ paryacaṣṭa tam ||**

**śrīdhara-svāmī (bhāvārtha-dīpikā) : vikhedo** gata-mohaḥ | **paryacaṣṭa** pratyabhāṣata jñātavān iti vā ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : samāhitena** labdha-samādhānena **manasāparyacaṣṭa** pratyabhāṣata ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dharme evaṁ pravadati sati sa samrāṭ parīkṣit samāhitena tad ukta-pakṣa pañcakārthābhiniveśitena manasā taṁ dharmaṁ paryacaṣṭa jñātavān, tato vikhedaś chinna-saṁśayo'bhūt | etad uktaṁ bhavati-prakṛti-saṁsarga-virāgayoḥ puruṣa-kartṛkayor na kleśa-tat-kṣaya-hetutvaṁ | tat-saṁsargāt prāgiva tad-virāgād uttaratrāpi punas tat-saṁsarga-prasaṅgāt, ubhayor vibhutvena sadaiva sānnidhyāt, na ca grahāṇāṁ teṣāṁ kāla-cakrādhīnatvenāsvātantryāt, na ca karmaṇaḥ, tasya kṣaṇa-vināśitvāt, na ca svabhāvasya, tasya jāḍyāt, tasmād īśvarasyaiva tad-dhetutvaṁ, tasya cāpratarkyatvāt tad-vidhitsitaṁ durbodhaṁ, na cāsya karhicid-rājan pumān veda vidhitsitam iti bhīṣmokteḥ | kim asya dharmasya sva-viṣayāṁ smṛtiṁ vardhayituṁ tat-kleśa-racanaṁ, kim vā tad-bhṛtyasya me kali-nigrahādi-yaśo-vistārārtham iti? na ca dharmasya pāpam asti kleśakaṁ, tathātve dharmatvānupapatter iti ||21||

 **...**

|| 1.17.22 || 

**rājovāca—**

**dharmaṁ bravīṣi dharma-jña dharmo’si vṛṣa-rūpa-dhṛk |**

**yad adharma-kṛtaḥ sthānaṁ sūcakasyāpi tad bhavet ||**

**śrīdhara-svāmī (bhāvārtha-dīpikā) : **anirdhāritam iva bruvan ghātakaṁ jānann api na sūcayed ity evaṁ-rūpaṁ dharmaṁ bravīṣy ato dharmo’si | sūcane ko doṣa ity āha—yad iti | sthānaṁ narakādi ||22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ayaṁ māṁ niraparādham api tāḍayatīti mayi rājani vaktum arhann api pṛṣṭo’pi yan na bravīṣi, yato’dharma-kartur yat sthānaṁ sūcakasyāpi tat kiṁ punar abhidhāyakasya ? atas tvaṁ sākṣād-dharma eva mayānumitaḥ ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **svajñātaṁ sphuṭayati—dharmam iti | ghātakaṁ jānann api na bruyād ity eva dharmaṁ bravīṣyate dharmo'si mayā jñātaḥ | kuto na bravīmi? tatrāha—yad iti | adharma-kartur yat sthānaṁ narakaṁ tat-sūcakasyāpi bhavet kiṁ punar vācakasyeti bhāvaḥ | athaveti sarvaṁ tvayā kathitam evety arthaḥ | devasya hareḥ māyāyāḥ gatir bhūtānāṁ manaso vacasaś cāgocara'sti | apratarkyānirdeśyā ca sety arthaḥ | māyayā sva-śaktyā sa devaḥ pālana-saṁhāra-rūpe sukha-duḥkhe prāṇibhyaḥ kathaṁ dadātīti boddhuṁ vaktuṁ ca kaḥ samartha iti bhāvaḥ ||22-23||

 **...**

|| 1.17.23 || 

**athavā deva-māyāyā nūnaṁ gatir agocarā |**

**cetaso vacasaś cāpi bhūtānām iti niścayaḥ ||**

**śrīdhara-svāmī (bhāvārtha-dīpikā) : **yad vā, ajñānād apy akathanaṁ bhavatīty āha—athaveti | devasya māyāyā gatir vadhya-ghātaka-lakṣaṇā vṛttir bhūtānāṁ cetaso vacasaś cāgocarā sujñeyā na bhvatīti niścaya ity arthaḥ ||23||

———————————————————————————————————————

**jīva-gosvāmī (krama-sandarbhaḥ) : **nanu yatra kutracid dharme viśeṣatas tu sarva-dharma-rakṣāyāṁ pramāṇīkṛtasya yathārtha-vacanam eva yuktam | tathā ca vayam īśvara-vādino’pi taṁ na vijānīmā iti katham uktavantas tatrāha—athaveti | tasmād adhunā deva-māyā-kṛte kaleḥ prabhāve tavāpy ayaṁ saṁśayo yukta iti bhāvaḥ | deva-padaṁ tv atra tathāpi dyotamānatvāt tasya māyā-doṣāspṛṣṭatva-nigamanārthaṁ kṛtam ||23||

———————————————————————————————————————

**viśvanātha-cakravartī (sārārtha-darśiṇī) : **athaveti | tvayā sarvam uktam evety arthaḥ | deva-māyety ādinā apratarkyād iti tad-uktam anumoditam | devasya bhagavato māyāyāḥ sarva-jagat-pālana-saṁhāra-kāriṇyā gatiḥ bhūtānāṁ cetaso’gocarā iti apratarkyety arthaḥ | vacaso’gocarā iti anirdeśyety arthaḥ | māyāyās tac-chaktitvāt sa devaḥ pālana-saṁhāra-lakṣaṇe sukha-duḥkhe bhūtebhyaḥ kathaṁ dadātīti jñātuṁ vaktuṁ ca kaḥ śaknotīty arthaḥ ||23||

 **...**

|| 1.17.24 || 

**tapaḥ śaucaṁ dayā satyam iti pādāḥ kṛte kṛtāḥ |**

**adharmāṁśais trayo bhagnāḥ smaya-saṅga-madais tava ||**

**śrīdhara-svāmī (bhāvārtha-dīpikā) : **dharmo’sāv iti jñātvā tasya pādānuvādena vyavasthām āha—tapa iti dvābhyām | adharma-pādais tava trayaḥ pādās tribhir aṁśair bhagnāḥ | smayo vismayaḥ ||24||

———————————————————————————————————————

**jīva-gosvāmī (krama-sandarbhaḥ) : **māyā ca dharmādharma-lakṣaṇaṁ krama-vaśāt samuditī-bhavantaṁ jīvānāṁ karma-viśeṣām anusṛtya tat-tad-yuge tat tat pravartayatīti tasyāś ca na vaiṣamyam ity āha—tapa iti dvābhyām | smayo garvaḥ | garva-dvārā tapo-nāśakatveneti vakṣyamāṇa-ṭīkā-saṅgateḥ | saṅgaḥ strībhiḥ | madas tu pānādijaḥ | abhyarthita ity atra vakṣyamāṇa-tat-tat-saṅgater eva | adharmāṁśaiḥ smayādy-aṁśa-rūpaiḥ | traya iti trayas trayo’ṁśāḥ bhagnāḥ | tataś caturtha-caturthāṁśair eka eva pādo’vaśiṣyate | tatra ca satyasyaivāṁśo’vaśiṣyata ity arthaḥ ||24||

———————————————————————————————————————

**viśvanātha-cakravartī (sārārtha-darśiṇī) : **ahaṁ tu tvayā akathitam api tava bhadrābhadraṁ sarvaṁ jānāmy eva tat śṛṇv ity āha—tapa iti dvābhyām | adharmasya aṁśaḥ pādaiḥ smayādibhiḥ | smayo garvaḥ | saṅgaḥ strībhiḥ | mado madhu-pānajaḥ | upalakṣaṇam etad-dhiṁsāder api | tataḥ satyādināśakatvaṁ jñeyam ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tvayānuktam api tava bhadrābhadram ahaṁ jānāmy eva, tattvaṁ śṛṇvity āha—tapa iti dvābhyām | adharmasyāṁśaiḥ pādaiḥ smayādibhis tribhis tava eyaḥ pādās tapaḥ-śocadayārūpā bhagnāḥ | teṣu smayo garvaḥ, saṅgaḥ strībhiḥ, mado madhu-pānajanyaḥ ||24||

 **...**

|| 1.17.25 || 

**idānīṁ dharma pādas te satyaṁ nirvartayed yataḥ |**

**taṁ jighṛkṣaty adharmo’yam anṛtenaidhitaḥ kaliḥ ||**

**śrīdhara-svāmī (bhāvārtha-dīpikā) : **idānīṁ kalau | he dharma, te pādaś caturtho’ṁśas tatrāpi satyam evāsti | yataḥ satyād bhavān ātmānaṁ nirvartayet kathaṁcid dhārayet | yad vā, puruṣas tvāṁ sādhayet | tam api pādam anṛtena saṁvardhitaḥ kaliḥ kali-rūpo’yam adharmo grahītum icchati, tatreyaṁ sthitiḥ—kṛta-yuge prathamaṁ saṁpūrṇaś catuṣ-pād dharmaḥ | tretāyāṁ caturṇām api pādānāṁ madhye smayena tapaḥ, saṅgena śaucam, madena dayā, anṛtena satyam ity evaṁ caturthāṁśo hīyate | dvāpare tv ardham | kalau caturtho’ṁśo’vaśiṣyate so’py ante vinaṅkṣyatīti ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **idānīṁ kalau | he dharma ! te pādaś caturṇām eva eva tapa-ādi-pādānāṁ smayādibhir bhāga-traya-dhvaṁsād avaśiṣṭaś caturthair aṁśair ekaḥ | sa ca prādhānyena vyapadeśo bhavati iti nyāyena satyaṁ tapa-ādiṣu satyasyaiva prādhānyāt | yataḥ satyād bhavān ātmānaṁ nirvartayet kathañcid dhārayet | yad vā, puruṣas tvāṁ sādhayet | tad api pādam anṛtena saṁvardhitaḥ kaliḥ kali-rūpo’yam adharmo grahītum icchati | tatreyaṁ dvādaśa-skandha-dṛṣṭyā sthitiḥ—kṛta-yuge prathamaṁ saṁpūrṇaś catuṣ-pād dharmaḥ | tretāyāṁ caturṇām api pādānāṁ madhye smayena tapaḥ, saṅgena śaucam, madena dayā, anṛtena satyam ity evaṁ caturtho’ṁśo hīyate | dvāpare tv ardham | kalau caturtho’ṁśo’vaśiṣyate so’py ante naṅkṣyatīti ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **idānīṁ kalau, he dharma! te pādaś caturthāṁśaḥ satyam evāsti, yataḥ satyād-bhavān ātmānaṁ nirvartayet kathañcid dhārayet | yad vā, puruṣatvāṁ sādhayet tam api pādamayam adharmaḥ kalir anṛtenaidhitaḥ jighṛkṣati hartum icchati | dvādaśa-skandhānusāreṇeyam atra vyavasthā—kṛte catuṣpād-dharmaḥ pūrṇaḥ, tretāyāṁ tapaḥ-śauca-dayā-satyānāṁ caturṇāṁ pādānāṁ kramāt smayasaṅgamadānṛtaiś caturthoṁśo hriyate, dvāpare tv arddhaṁ | kalau teṣāṁ caturthoṁśovaśiṣyate, sa ca prādhānyena vyapadeśā bhavanti iti nyāyāt satya-śabdenocyate | tapa-ādiṣu satyasyaiva pradhānatvād iti ||25||

 **...**

|| 1.17.26 || 

**iyaṁ ca bhūmir bhagavatā nyāsitoru-bharā satī |**

**śrīmadbhis tat-pada-nyāsaiḥ sarvataḥ kṛta-kautukā ||**

**śrīdhara-svāmī (bhāvārtha-dīpikā) : **nyāsito’nyonya-dvāreṇāvatārita urur bharo bhāro yasyāḥ | kṛtaṁ kautukaṁ maṅgalaṁ yasyāḥ sā ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nyāsitaḥ avatāritaḥ svenānya-dvārā ca urur bharo bhāro yasyāḥ sā ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhagavatā śrī-kṛṣṇena nyāsitor ubharāvatāritā-surarūpa-mahābhārā satī śrīmadbhis tat-pādanyāsaiḥ kṛta-kautukā racita-maṅgalāsīt ||26||

 **...**

|| 1.17.27 || 

**śocaty aśru-kalā sādhvī durbhagevojjhitā satī |**

**abrahmaṇyā nṛpa-vyājāḥ śūdrā bhokṣyanti mām iti ||**

**śrīdhara-svāmī (bhāvārtha-dīpikā) : **aśrūṇi kalayati muñcatīty aśru-kalā | tena ujjhitā tyaktā satī śūdrā bhokṣayanti mām iti śocati ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **aśrūṇi kalayati dadhātīti ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **adhunā tenojjhitā durbhagevāśrukalā rudantī śūdrā māṁ tekṣyantīti śocati ||27||

 **...**

|| 1.17.28 || 

**iti dharmaṁ mahīṁ caiva sāntvayitvā mahā-rathaḥ |**

**niśātam ādade khaḍgaṁ kalaye’dharma-hetave ||**

**śrīdhara-svāmī (bhāvārtha-dīpikā) : **niśātaṁ niśitam | adharmasya hetur yaḥ kalis taṁ hantum ity arthaḥ ||28||

———————————————————————————————————————

**jīva-gosvāmī (krama-sandarbhaḥ) : **itīti | nanu jīvānām adharma eva tat-tad-doṣa-hetur ity uktam | kathaṁ kaliṁ hanyāt tatra adharmasya hetave sahāyāpekṣety arthaḥ | vakṣyate ca—tvam adharma-bandhur [bhā.pu. 1.17.31] iti |

———————————————————————————————————————

**viśvanātha-cakravartī (sārārtha-darśiṇī) : **kalaye kaliṁ hantuṁ khaṅgam ādade ityatra rājño’yam abhiprāyaḥ, mat-pāṇistha-khaḍga-darśanenāyam api nṛpa-cihna-dhārī mayā sārdhaṁ dvandvaśo yoddhum āyātu, tataś cainaṁ śīghram eva haniṣyāmīti ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **adharma-hetave kalaye taṁ hantum ity arthaḥ ||28||

 **...**

|| 1.17.29 || 

**taṁ jighāṁsum abhipretya vihāya nṛpa-lāñchanam |**

**tat-pāda-mūlaṁ śirasā samagād bhaya-vihvalaḥ ||**

**śrīdhara-svāmī (bhāvārtha-dīpikā) : **abhipretya jñātvā ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vihāya nṛpa-lāñchanam iti | tadā kalināpy evaṁ vicāritam | anena saha yoddhuṁ na me śaktir na kṣatriyasya śaraṇāpattir ucitā | ato nṛpa-cihnaṁ vihāyaiva pādayor asya patāmīti ||29||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **abhipretya jñātvā, nṛpa-lāñchanaṁ rāja-cihnaṁ mukuṭādi ||29||

 **...**

|| 1.17.30 || 

**patitaṁ pādayor vīraḥ kṛpayā dīna-vatsalaḥ |**

**śaraṇyo nāvadhīc chlokya āha cedaṁ hasann iva ||**

**śrīdhara-svāmī (bhāvārtha-dīpikā) : **śaraṇya āśrayārhaḥ | ślokyaḥ satkīrty-arhaḥ ||30||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nāvadhīt ślokya iti | rājñāpi vicāritam, śaraṇāgato’yaṁ hantum anarhaḥ, tad api duṣṭam evaṁ yadi hanmi tarhi śaraṇāgata-vadhāj jātam adharmam ālambya mayy evāsau pravekṣyati na mariṣyatīti hasann iveti kopān apagamāt īśvareṇa tādṛśa eva vidhir nirmito yaj-jighāṁsor api mama hastāt tvam adya rakṣito’bhūr iti mano’nulāpāc ca ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ślokyaḥ kīrtyarho nāvadhīt | evaṁ hi rājñā vimṛṣṭaṁ—śaraṇāgatatvād ayam avadhyas tathāpi duṣṭatvāc-ced enaṁ vadhiṣyāmi, tadā tad-gata-vadha-jātam adharmam āśrityāyaṁ mayy eva pravekṣyati, na mariṣyatīti sann iveti krodhān apagamāt | prabhor iyam icchā yaj-jighāṁsor me hastāt-tvam adya rakṣita iti manasi vimarśāc ceti ||30||

 **...**

|| 1.17.31 ||

**rājovāca—**

**na te guḍākeśa-yaśo-dharāṇāṁ **

**baddhāñjaler vai bhayam asti kiñcit |**

**na vartitavyaṁ bhavatā kathañcana **

**kṣetre madīye tvam adharma-bandhuḥ ||**

**śrīdhara-svāmī (bhāvārtha-dīpikā) : **guḍakeśo’rjunas tasya yaśo-dharā ye vayaṁ teṣāṁ tān prati baddho’ñjalir yena tasya te | kintu kathaṁcana kenāpy aṁśena na vartitavyam | yasmāt tvam adharmasya bandhuḥ ||31||

———————————————————————————————————————

**jīva-gosvāmī (krama-sandarbhaḥ) : **guḍākeśasya yad yaśas tasya rakṣaṇa-vyagrāṇām ity arthaḥ ||31||

———————————————————————————————————————

**viśvanātha-cakravartī (sārārtha-darśiṇī) : **sva-kāryaṁ vicāryāha—guḍākeśo’rjunas tad-yaśodharāṇām asmākam agrato baddhāñjales tava | kintu kathañcana kenāpy aṁśena na vartitavyaṁ na stheyam ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sva-prayojanaṁ vicāryāha—na te iti | madīye kṣetre deśe kathañcana kenāpy aṁśena na vartitavyaṁ na stheyaṁ yatas tvam adharma-bandhuḥ ||31||

 **...**

|| 1.17.32 || 

**tvāṁ vartamānaṁ nara-deva-deheṣv **

**anupravṛtto’yam adharma-pūgaḥ |**

**lobho’nṛtaṁ cauryam anāryam aṁho **

**jyeṣṭhā ca māyā kalahaś ca dambhaḥ ||**

**śrīdhara-svāmī (bhāvārtha-dīpikā) : **tad evāha | rāja-deheṣu vartamānaṁ tvām anu sarvataḥ pravṛttaḥ | anāryaṁ daurjanyam | aṁhaḥ svadharma-tyāgaḥ | jyeṣṭhā alakṣmīḥ | māyā kapaṭam ||32||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tvat-pravṛttau doṣān śṛṇv ity āha—tvām iti | narāṇāṁ devānāṁ ca deheṣv iti | devā api tvad-ākrānta-dehā lobhādy-adharmiṣṭhā bhavanti kiṁ punar narā iti bhāvaḥ | vartamānaṁ tvām anu sarvataḥ pravṛttaḥ | anāryaṁ daurjanyam | aṁhaḥ sva-dharma-tyāgaḥ | jyeṣṭhā alakṣmīḥ | māyā kapaṭam | dambho’haṅkāraḥ ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nara-devānāṁ rājñāṁ deheṣu vartamānaṁ tvām anulakṣīkṛtya anāryaṁ daurjanyṁ | aṁhaḥ sva-dharma-tyāga-rūpaṁ pāpaṁ, jyeṣṭhā-lakṣmīḥ, māyā kapaṭam ||32||

 **...**

|| 1.17.33 || 

**na vartitavyaṁ tad adharma-bandho **

**dharmeṇa satyena ca vartitavye |**

**brahmāvarte yatra yajanti yajñair **

**yajñeśvaraṁ yajña-vitāna-vijñāḥ ||**

**madhvācāryaḥ (bhāgavata-tātparyam) : **brahma-yajñā vitāna-yajñāś ca ||33||

———————————————————————————————————————

**śrīdhara-svāmī (bhāvārtha-dīpikā) : **tat tasmād dharmeṇa satyena ca vartitavye vartitum arhe brahmāvarte deśe | yajñasya vitānaṁ vistāras tatra vijñā nipuṇāḥ ||33||

———————————————————————————————————————

**jīva-gosvāmī (krama-sandarbhaḥ) : **brahmāvarta ity upalakṣaṇaṁ yajñiya-deśānām ||33||

———————————————————————————————————————

**viśvanātha-cakravartī (sārārtha-darśiṇī) : **dharmeṇety anenaiva siddhe satyena ceti pṛthag-uktiḥ satyasya dharma-mūlatva-vyañjikā | skandha-śākhādikaṁ vinā kevalena mūlenāpi na prāyaḥ prayojana-siddhir ity ato dharmeṇeti coktam | vartitavye vartituṁ yogye ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dharmeṇa satyena ca vartituṁ yogye brahmāvarte tvayā na vartitavyaṁ, yajñeśvaraṁ kṛṣṇam ||33||

 **...**

|| 1.17.34 || 

**yasmin harir bhagavān ijyamāna \
ijyātma**[^149]**-mūrtir yajatāṁ śaṁ tanoti | \
kāmān amoghān sthira-jaṅgamānām \
antar bahir vāyur ivaiṣa ātmā ||**

**madhvācāryaḥ (bhāgavata-tātparyam) : **iṣṭātma-mūrtiḥ icchā-tanuḥ ||34||

———————————————————————————————————————

**śrīdhara-svāmī (bhāvārtha-dīpikā) : **ijyā yāgas tad-rūpā mūrtir yasya | śaṁ kṣemaṁ kāmāṁś ca | nanv indrādayo devā ijyanye natu haris tatrāha—sthireti | eṣa sthāvarādīnām ātmeti | tathāpi jīvavan na paricchinna ity āha—antar bahir iti | yathā vayuḥ prāṇa-rūpeṇāntastho’pi bahir apy asti tadvat sarvāntaryāmīśvaro’pīti ||34||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanv indrādayo devatā apījyante na kevalaṁ bhagavān eva tatrāha—ijyānām indrādīnām ātma-mūrtir antaryāmi-rūpaḥ | te ātma-mūrtayo yasyeti vā | sthira-jaṅgamānām asmat-prajānāṁ kāmān aihikān śaṁ pāratrikaṁ sukhaṁ ca tanoti vāyur ivāntar bahiś ca sākṣād anubhūyamānaḥ sann ity arthaḥ | tvayi vartamāne tu tathā naiva syād iti bhāvaḥ ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanv indrādaye pīḍyante na kevalaṁ haris tatrāha—ijyānāṁ teṣām  ātmā pravartikā mūrtir yasya saḥ | sthira-jaṅgamānām asmat-prajānām amoghān kāmān bhogān tanoti vāyur ivāntar bahiś ca pratīyamānaḥ, tvayatra vartamāne tathā na bhaved iti bhāvaḥ ||34||

 **...**

|| 1.17.35 ||

**sūta uvāca—**

**parīkṣitaivam ādiṣṭaḥ sa kalir jāta-vepathuḥ |**

**tam udyatāsim āhedaṁ daṇḍa-pāṇim ivodyatam ||**

**śrīdhara-svāmī (bhāvārtha-dīpikā) : **uyatāsim uddhṛta-khaḍgam | daṇḍa-pāṇiṁ yamam | udyatam udyuktam ||35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **udyatāsim uccīkṛta-khaḍgam | jāta-vepathur iti sva-rakṣaṇārthaṁ bahutaraṁ buddhi-balaṁ prakāśitam | tad api mama vadha evopasthita iti bhāvaḥ | rājño hy ayam abhiprāyaḥ, yadīmāṁ mad-ājñāṁ na pālayati tadā mad-abhīṣṭam asya vadham adhunaiva kariṣyāmi, yadi ca pālayati tadāsyāvadhe’pi mama kāpi kṣatir nāstīti | daṇḍa-pāṇiṁ yamam ||35||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **udyatāsiṁ niḥsārita-khaḍgaṁ, daṇḍa-pāṇiṁ yamam iva ||35||

 **...**

|| 1.17.36 ||

**kalir uvāca—**

**yatra kva vātha vatsyāmi sārva-bhauma tavājñayā |**

**lakṣaye tatra tatrāpi tvām ātteṣu-śarāsanam ||**

**śrīdhara-svāmī (bhāvārtha-dīpikā) : **atra na vastavyam iti yā tavājñā tayā yatra kvāpi vatsyāmi kintu tatra tatrāpy ātto gṛhīta iṣūḥ śarāsanaṁ ca yena taṁ tvām eva lakṣaye ||36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **he sārvabhauma! sarvasyā api bhūme rājan! lakṣaye sākṣād evam eva tvāṁ paśyāmi | tena sarveṣāṁ sthāvara-jaṅgamānāṁ yuṣmat-prajātvāt sarvasyā api bhūmes tavādhikārāt mama vastuṁ sthāna-bhāvāt samprati tvad-agre vartamānaṁ tvat-pādayoḥ patitaṁ māṁ sva-hastenaiva jahīti bhāvaḥ ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yatreti—he sārvabhauma sarva-bhūmer īśvara, brahmāvartaṁ, vihāra ced anyatra kutrāpi vatsyāmi, tatrāpi tvām evāt-teṣuśarāsanaṁ paśyāmīti nikhila-pṛthvīśvarasya tava prajñā māṁ khedayiṣyantīti bhāvaḥ ||36||

 **...**

|| 1.17.37 || 

**tan me dharma-bhṛtāṁ śreṣṭha sthānaṁ nirdeṣṭum arhasi |**

**yatraiva niyato vatsya ātiṣṭhaṁs te’nuśāsanam ||**

**śrīdhara-svāmī (bhāvārtha-dīpikā) : **tat tasmāt | niyato niścalaḥ | vatsye vatsyāmi ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **śaraṇāgataṁ tvām ahaṁ na hanmīti cet tadā he dharma-pālakānāṁ śreṣṭha! ||37||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tarhi yad-vidheyaṁ tad-bhaṇeti cet-tatrāha—tad iti | niyato niścalaḥ san ||37||

 **...**

|| 1.17.38 ||

**sūta uvāca—**

**abhyarthitas tadā tasmai sthānāni kalaye dadau |**

**dyūtaṁ pānaṁ striyaḥ sūnā yatrādharmaś catur vidhaḥ ||**

**śrīdhara-svāmī (bhāvārtha-dīpikā) : pānaṁ** madyādeḥ | **sūnā** prāṇi-vadhaḥ | **dyūte**’nṛtam | pāne madaḥ | pūrvaṁ mado dayā-nāśakatvenokte’tra tu darva-dvārā tapo-nāśakatvena | strīṣu saṅgaḥ | hiṁsāyāṁ krauryaṁ dayā-nāśakam iti jñeyam | yadyapi sarvaṁ sarvatra saṁbhavati, tathāpi prādhānyenānṛtadīnāṁ dyūtādiṣu yathā-saṅkhyaṁ jñeyam | dvādaśa-skandhe tu satyaṁ dayā tapo dānam iti pādā vibhor nṛpa [bhā.pu. 12.3.18] ity atra dāna-śabdena śaucam evoktam | manaḥ-śuddhi-rūpatvād bhūtābhaya-dānasya |


    tretāyāṁ dharma-pādānāṁ turyāṁśo hīyate śanaiḥ | \
adharma-pādair anṛta-hiṁsāsantoṣa-vigrahaiḥ || [bhā.pu. 12.3.20]

ity atra cāsantoṣa-śabdena tasya hetur garvo lakṣyate | vihraga-śabdena ca tad-dhetuḥ strī-saṅha ity avirodhaḥ ||38||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **dyūtaṁ spaṣṭam | pānaṁ madyādeḥ striyo'vivāhitāḥ śūnāḥ prāṇi-vadhaḥ | yatra caturvidho'dharmā iti | dyūte'nṛtaṁ satya-nāśakaṁ pāne mado dayā-nāśakaḥ strīṣu saṅgaḥ śauca-nāśakaḥ prāṇi-hiṁsāyāṁ tu samudita eva caturvidho'dharmaḥ | na hi prāṇi-hantṛṣu tapaḥ śucitvaṁ dayā vā | satya-vacanaṁ tu teṣu nāsty eveti ||38 ||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pānaṁ madyādeḥ, striyaḥ puṁścalyaḥ sūnā avihita-hiṁsā, yatra sūnāyāṁ caturvidho 'dharmaḥ | hi prāṇi-hiṁsakeṣu tapaḥ-śauca-dayā-satyāni santi ||38||

 **...**

|| 1.17.39 || 

**punaś ca yācamānāya jāta-rūpam adāt prabhuḥ |**

**tato’nṛtaṁ madaṁ kāmaṁ rajo vairaṁ ca pañcamam ||**

**śrīdhara-svāmī (bhāvārtha-dīpikā) : **caturvidhasyāpy ekatraivāvasthānaṁ dehīti punar yācamānāya jāta-rūpaṁ suvarṇaṁ dattavān | tataḥ suvarṇa-dānād anṛtam, madam, kāmam iti strīṣu saṅgam, raja iti rajo-mūlāṁ hiṁsām, etāni catvāri pañcamaṁ vairaṁ cādād iti ||39||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bho rājann etad vṛttāntaṁ śrutvā dyūtādikaṁ ko’pi nānuśīlayiṣyati | kiṁ ca, prathamaṁ manasi mat-praveśas tata eva lokāḥ prāyo dyūtādikaṁ bhajante iti | tatra bhavatā dīyamānam api sthāna-catuṣṭayam adattam evābhūt | tasmād evaṁ kim api sthānam ahaṁ prāpnuyāṁ yal-lokair dustyajaṁ syād iti yācamānāya kalaye jāta-rūpaṁ svarṇopalakṣitaṁ rajatādikaṁ dravya-mātram eva tad-vāsa-sthānatvena adāt | tata eva hetor dhanavatsu anṛtaṁ mithyā madaḥ pānādi-janitā mattatā kāmaḥ strī-saṅgaḥ, rajo garva iti caturvidho’dharmaḥ tathā pañcamaṁ vairaṁ ca syāt | mada-kāmayoḥ klībatvam ārṣam ||39||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanv etad-vṛttāntaṁ niśamya sarve dyūtādi tyajeyur atas tvayā dattam apy adattam iti punar yācamānāya kalaye jāta-rūpaṁ svarṇopalakṣitaṁ dhanaṁ tad-vāsārtham adāt | svayaśo rakṣatā mayā śaraṇyatvāt saṁpratyayaṁ na hato datta-sthānaś ca kṛtaḥ | yadi mad ājñānusārī na tiṣṭhet tadaitad-vadhaḥ suśaka eveti rājño bhāvaḥ | tata eva hetor dhaniṣv anṛtādayaḥ | anṛtaṁ mithyā, mada āsava-pānajā mattatā, kāmaḥ strī-saṅgaḥ | rajo garva iti caturvidho 'dharmaḥ, vairaṁ ca pañcamaṁ syāt | mad akāmayoḥ klīvatvam ārṣam ||39||

 **...**

|| 1.17.40 || 

**amūni paṁ ca sthānāni hy adharma-prabhavaḥ kaliḥ |**

**auttareyeṇa dattāni nyavasat tan-nideśa-kṛt ||**

**śrīdhara-svāmī (bhāvārtha-dīpikā) : **auttareyeṇa parīkṣitā | amūny amīṣu sthāneṣu nyavasad ity arthaḥ | tasya rājño nideśa-kṛd ājñā-kṛt ||40||

———————————————————————————————————————

**jīva-gosvāmī (krama-sandarbhaḥ) : **tataś ca tat-kṣaṇād eva tatra tatra gataḥ kalis tāny adhiṣṭhitavān ity āha—amūnīti | kālādhva-bhāva-deśānām ity-ādi kārikā-balena karmatvam ||40||

———————————————————————————————————————

**viśvanātha-cakravartī (sārārtha-darśiṇī) : **amūni amīṣv ity arthaḥ | yad vā, kāla-bhāvādhva-deśānām iti kārikābalāt karmatvam ||40||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **amūnyamīṣu ||40||

 **...**

|| 1.17.41 || 

**athaitāni na seveta bubhūṣuḥ puruṣaḥ kvacit |**

**viśeṣato dharma-śīlo rājā loka-patir guruḥ ||**

**madhvācāryaḥ (bhāgavata-tātparyam) : **vihitātirekeṇa na seveteti ||41||

———————————————————————————————————————

**śrīdhara-svāmī (bhāvārtha-dīpikā) : **atha iti hetoḥ bubhūṣur udbhavitum icchuḥ | strī-suvarṇayor asevanaṁ nāma tayor anāsaktiḥ ||41||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **striyaṁ parakīyām eva na seveta | bubhūṣuḥ sva-kṣemam icchuḥ | suvarṇasyāsevanaṁ nāma tatrānāsaktir ity eke ||41||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bubhūṣaḥ sva-kalyāṇecchuḥ, lokānāṁ patiḥ pālakaḥ gurur upadeṣṭā ca rājā viśeṣato na seveta | suvarṇa-svastriyor asevanam anāsaktiḥ, parastrīṇāṁ svarūpatas tyāgaḥ ||41||

 **...**

|| 1.17.42 || 

**vṛṣasya naṣṭāṁs trīn pādān tapaḥ śaucaṁ dayām iti |**

**pratisandadha āśvāsya mahīṁ ca samavardhayat ||**

**śrīdhara-svāmī (bhāvārtha-dīpikā) : **evaṁ kaliṁ nigṛhya vṛṣasya pādān pratisandadhe | tapa-ādīni pravartitavān ity arthaḥ ||42||

———————————————————————————————————————

**jīva-gosvāmī (krama-sandarbhaḥ) : **evaṁ kaliṁ nigṛhya vṛṣasya pādān pratisandadhe tapa-ādīni pravartitavān ity arthaḥ ||42||

———————————————————————————————————————

**viśvanātha-cakravartī (sārārtha-darśiṇī) : **evaṁ kaliṁ nigṛhya vṛṣasya pādān pratisandadhe | tapa-ādīni pravartitavān ity arthaḥ ||42||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evaṁ kaliṁ nigṛhya vṛṣasya dharmasya trīn pādān rājā prati-sandadhe, tān pravartayāmāsa ||42||

 **...**

|| 1.17.43-44 || 

**sa eṣa etarhy adhyāsta āsanaṁ pārthivocitam |**

**pitāmahenopanyastaṁ rājñāraṇyaṁ vivikṣatā ||**

**āste’dhunā sa rājarṣiḥ kauravendra-śriyollasan |**

**gajāhvaye mahā-bhāgaś cakravartī bṛhac-chravāḥ ||**

**śrīdhara-svāmī (bhāvārtha-dīpikā) : **yuṣmadīya-satra-pravṛttir api tat-prabhāvād evety āha tribhiḥ | etarhīdānīṁ yudhiṣṭhireṇāraṇyaṁ praveṣṭum ucchatā upanyastaṁ samarpitam āsanam adhyāste | adhunā āste pālayata iti vartamāna-sāmīpye vartamānavan nirdeśaḥ smety adhyāhāro vā ||43-44||

———————————————————————————————————————

**jīva-gosvāmī (krama-sandarbhaḥ) : **yuṣmadīya-satra-pravṛttir api tat-prabhāvād evety āha—sa eṣa iti tribhiḥ | adhyāste āste’dhunā pālayata ity eṣu vartamāna-sāmīpye vartamāna-nirdeśaḥ ||43||

———————————————————————————————————————

**viśvanātha-cakravartī (sārārtha-darśiṇī) : **yuṣmadīya-satra-pravṛttir api tat-prabhāvād evety āha—sa eṣa iti tribhiḥ | adhyāste āste adhunā pālayata ity eṣu vartamāna-sāmīpye vartamāna-nirdeśaḥ ||43-44||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tat-prabhāvād eva bhavatāṁ satra-pravṛttir ity āha—sa iti | pitāmahena yudhiṣṭhireṇopanyas taṁ dattamāsanam adhyāste ||43|| \
 \
adhyāste āste 'dhunā palayata ity eṣu vartamāna-samīpye vartamāna-niderśaḥ ||44||

 **...**

|| 1.17.45 || 

**ittham-bhūtānubhāvo’yam abhimanyu-suto nṛpaḥ |**

**yasya pālayataḥ kṣauṇīṁ yūyaṁ satrāya dīkṣitāḥ ||**

**śrīdhara-svāmī (bhāvārtha-dīpikā) : **satrāya satraṁ kartuṁ dīkṣitā dīkṣāṁ kṛtavantaḥ ||45||


    iti śrīmad-bhāgavate mahā-purāṇe prathama-skandhe \
bhāvārthākhya-dīpikāyāṁ ṭīkāyāṁ saptadaśo’dhyāyaḥ ||17||

———————————————————————————————————————

**jīva-gosvāmī (krama-sandarbhaḥ) : **yasya pālayata ity atra satraṁ śrī-baladeva-dṛṣṭād anyaj jñeyam ||45||

———————————————————————————————————————

**viśvanātha-cakravartī (sārārtha-darśiṇī) : **satrāya satraṁ kartum | satram idaṁ baladeva-dṛṣṭād anyad eva jñeyam ||

iti sārārtha-darśinyāṁ harṣiṇyāṁ bhakta-cetasām |

prathame’yaṁ saptadaśaḥ saṅgataḥ saṅgataḥ satām ||*||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **satrāya satraṁ kartuṁ, satram idaṁ saṅkarṣaṇa-dṛṣṭād anyad bodhyam | parīkṣit-sadṛśaḥ ko'pi nābhūn na ca bhaviṣyati | ye dadarśodare kṛṣṇaṁ nija-grāha ca yaḥ kalim ||45||

 **...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ prathama-skandhe

parīkṣite kali-nigraho nāma

saptadaśo’dhyāyaḥ |

||17||



**...**

 

(1.18)


## aṣṭādaśo’dhyāyaḥ 


### parīkṣite muni-kumāra-śāpaḥ |

|| 1.18.1 ||

**sūta uvāca—**

**yo vai drauṇy-astra-vipluṣṭo na mātur udare mṛtaḥ |**

**anugrahād bhagavataḥ kṛṣṇasyādbhuta-karmaṇaḥ ||**

**śrīdhara-svāmī (bhāvārtha-dīpikā) :**

rājñas tv aṣṭadaśe tasya brahma-śāpo nirūpyate |

sa cānugraha evāsya jāto vairāgyam āvahan ||

parīkṣito niryāṇam ity āścaryaṁ vaktuṁ tat-saṁbhāvanāya janmāścaryam anusmarayati—yo vā iti | **vipluṣṭo** nirdagdhaḥ san ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

aṣṭadaśe muneḥ kaṇṭhe sarpaṁ baddhvā gṛhāgataḥ |

anutapyan nṛpas tasya putrāc chāpam athāśṛṇot ||

parīkṣitaḥ kali-nigraha-śravaṇenātivismitān munīn prati tasya janmāvadhi bhagavat-prāpti-paryantaṁ sarvam eva caritram atyadbhutaṁ saṅkṣepeṇa gaṇayann āha—**yo vā** iti | **vipluṣṭo** nirdagdhaḥ ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

aṣṭādaśe pipāsārtaḥ kaṇṭhe baddhoragaṁ muneḥ | \
gṛhāgato nṛpaḥ śaptas tat-putreṇeti varṇyate || \


parīkṣitā kaler nigrahaṁ śrutvātivismitān śaunakādīn prati kṛṣṇa-kṛpā-bhājanasya janmādi-niryāṇāntaṁ caritam atyāścaryaṁ saṅkṣepeṇāha—**yo vā** ity-ādibhiḥ ||1-2||

 **...**

**|| 1.18.2 ||**

**brahma-kopotthitād yas tu takṣakāt prāṇa-viplavāt |**

**na sammumohoru-bhayād bhagavaty arpitāśayaḥ ||**

**śrīdhara-svāmī (bhāvārtha-dīpikā) :** brahma-kopād utthitāt takṣakād yaḥ prāṇa-viplavaḥ prāṇa-nāśaḥ, tasmād yad uru bhayaṁ, tasmān na saṁmumoha | tatra hetuḥ—yas tu bhagavaty eva arpitāśaya iti ||2||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī), baladeva-vidyabhūṣaṇaḥ (vaiṣṇavānandinī) :** _na vyākhyātam._

 **...**

|| 1.18.3 ||

**utsṛjya sarvataḥ saṅgaṁ vijñātājita-saṁsthitiḥ**[^150]** |**

**vaiyāsaker jahau śiṣyo gaṅgāyāṁ svaṁ kalevaram ||**

**madhvācāryaḥ (bhāgavata-tātparyam) : **vijñānam ātma-yogaṁ syāt, jñānaṁ sādhāraṇaṁ smṛtam iti bhāgavata-tantre ||3||

———————————————————————————————————————

**śrīdhara-svāmī (bhāvārtha-dīpikā) : **kintu utsṛjyeti | **vaiyāsakeḥ** śukasya **śiṣyaḥ** san | **vijñātā ajitasya** hareḥ **saṁsthitis** tattvaṁ yena saḥ ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : vaiyāsakeḥ** śukasya **śiṣyaḥ** san **vijñātā ajitasya** hareḥ **saṁsthitis** tattvaṁ yena saḥ | vijñāto’nubhava-gocarīkṛto’jitaḥ saṁsthitau maraṇa-kāle yena sa iti vā ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) :** yo vaiyāsakeḥ śukasya śiṣyaḥ san sarvataḥ saṅgam utsṛjya gaṅgāyāṁ sva-kalevaraṁ jahau | vijñāto'nubhūto’jitaḥ kṛṣṇo yasyāṁ, tādṛśī saṁsthitir antyāvasthā yasya saḥ ||3||

 **...**

**|| 1.18.4 ||**

**nottamaśloka-vārtānāṁ juṣatāṁ tat-kathāmṛtam |**

**syāt sambhramo’nta-kāle’pi smaratāṁ tat-padāmbujam ||**

**śrīdhara-svāmī (bhāvārtha-dīpikā) :** na caitac citram ity āha | **uttama-ślokasya** eva **vārtā** yeṣu, ata eva nityaṁ **tat-kathā**-rūpam **amṛtaṁ juṣatāṁ** **sambhramo** moho na syāt ||4||

———————————————————————————————————————

**kaivalya-dīpikā :** **nottama** iti | **uttamaḥ śloko vārtā**-vṛttir yeṣāṁ, te tathā | ata eva tat-kṛtam **amṛtaṁ** sevanenaivājarāmaratvam | ata eva **anta-kāle’pi no sambhramaḥ** na vyākulatvaṁ dehasyānātmatvāt kutsita-dehāntara-lābha iti cet tan **na smaratāṁ tat-padāmbujam** | tad uktaṁ gītāsu yaṁ yaṁ vāpi [gītā  8.7] iti ||4|| [mu.pha. 19.14]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **naitac citram ity āha—nottameti | **uttama-ślokasya vārtaiva** vārtā jīvana-hetur yeṣāṁ, teṣām  ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **na caitad āścaryam ity āha—**uttama-ślokasya** kṛṣṇasya **vārtaiva** vārtā jīvana-hetur yeṣām  ||4||

 **...**

|| 1.18.5 ||

**tāvat kalir na prabhavet praviṣṭo’pīha sarvataḥ |**

**yāvad īśo mahān urvyām ābhimanyava eka-rāṭ ||**

**śrīdhara-svāmī (bhāvārtha-dīpikā) : **tasmin rajñi sutarāṁ tan na citram ity āśayenāha—tāvad iti | **abhimanyoḥ putra eka-rāṭ** cakravartī **īśaḥ** patir yāvat ||5||

———————————————————————————————————————

**jīva-gosvāmī (krama-sandarbhaḥ) : tāvat kalir na prabhaved** iti dattānām api teṣāṁ sthānānāṁ tat-prabhāveṇānudbhavāt _||_5||

———————————————————————————————————————

**viśvanātha-cakravartī (sārārtha-darśiṇī) : **rājñā nigṛhītasya kales tataḥ paraṁ kīdṛśī sthitir abhūt ? ity apekṣāyām āha—tāvad iti ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **parīkṣitā nigṛhītasya kaleḥ kīdṛśī sthitir abhūt ? tatrāha—tāvad iti ||5||

 **...**

|| 1.18.6 ||

**yasminn ahani yarhy eva bhagavān utsasarja gām |**

**tadaivehānuvṛtto’sāv adharma-prabhavaḥ kaliḥ ||**

**śrīdhara-svāmī (bhāvārtha-dīpikā) : **nanu tadā kaler apraveśa evāstu, iha praviṣṭo’pi na prābhavad iti kutaḥ ? tatrāha—yasminn ahani | **yarhi** **yasminn** eva kṣaṇe | **gāṁ** pṛthvīm | **anuvṛttaḥ** praviṣṭaḥ | **adharmasya prabhavo** yasmin ||6||

———————————————————————————————————————

**jīva-gosvāmī (krama-sandarbhaḥ) : **praveśa-kālam āha—yasminn iti ||6||[^151]

———————————————————————————————————————

**viśvanātha-cakravartī (sārārtha-darśiṇī) : **kaleḥ praveśa-kālam āha—yasminn iti | gāṁ pṛthvīm ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **praveśa-samayaṁ kaler āha—yasminn iti, gāṁ bhūmim ||6||

 **...**

|| 1.18.7 ||

**nānudveṣṭi kaliṁ samrāṭ sāraṅga iva sāra-bhuk |**

**kuśalāny āśu siddhyanti netarāṇi kṛtāni yat ||**

**śrīdhara-svāmī (bhāvārtha-dīpikā) : **nanv adharma-hetuṁ kaliṁ sarvathā kiṁ na hatavāṁs tatrāha—nānudveṣṭīti | **sāraṅgo** bhramara iva sāra-grāhī | sāram āha—**yat** yasmin **kuśalāni** puṇyāny **āśu** saṅkalpa-mātreṇa phalanti, **itarāṇi** pāpāny āśu **na sidhyanti** | yas tāni kṛtāny eva sidhyanti, na tu saṅkalpita-mātrāṇīti ||7||

———————————————————————————————————————

**jīva-gosvāmī (krama-sandarbhaḥ) : **sāram evāha—kuśalānīti | loko vikarma-nirataḥ kuśale pramattaḥ [bhā.pu. 3.9.17, 10.70.26] ity ādy anusāreṇa sarva-maṅgala-mayāni bhagavat-kīrtanādīni | āśu saṅkalpa-mātreṇa kalāv api sidhyanty eva | kaliṁ sabhājayanty āryāḥ [bhā.pu. 11.5.36] ity ādeḥ, kalau tad dhari-kīrtanāt [bhā.pu. 12.3.52] ity ādeḥ, śrute’nupaṭhito dhyātaḥ [bhā.pu. 11.2.12] ity ādeḥ, sadyo hṛdy avarudhyate’tra kṛtibhiḥ śuśrūṣubhis tat-kṣaṇāt [bhā.pu. 1.1.2] ity ādeḥ, yasyāṁ vai śrūyamānāyāṁ [bhā.pu. 1.7.7] ity ādeś ca | itarāṇi karmāṇi tu kṛtāny api na sidhyanti | 


    ataḥ kalau tapo-yoga-vidyā-yajñādikāḥ kriyāḥ |


    sāṅgā bhavanti na kṛtāḥ kuśalair vāpi dehibhiḥ || iti brahma-vaivartāt |

tato mahā-phalānāṁ tat-kīrtanādīnāṁ siddhiś cen mā sidhyantu nāma tuccha-phalāny anyānīti tad-abhiprāyaḥ ||7||

———————————————————————————————————————

**viśvanātha-cakravartī (sārārtha-darśiṇī) : **nigṛhīte kalau rājñaḥ kīdṛśo bhāva āsīd ity apekṣāyām āha—sāraṅgo bhramara iva sāragrāhī | sāram āha—yat yasmin kuśalāni puṇyāni āśu saṅkalpa-mātreṇa phalanti itarāṇi pāpāni āśu na siddhyanti | kṛtāny eva siddhyanti na tv akṛtānīti | tena kuṣalāny akṛtāny api sidhyantīti labhyate | akṛtatvaṁ khalv iha saṅkalpitatvaṁ vyākhyātam ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu svanigṛhīte kalau parīkṣitaḥ kathaṁ vṛttir abhūt-tatrāha—nānv iti | yataḥ sāraṅgo bhṛṅga iva sāragrāhī | sāram āha—yady atra kalau kuśalāni kīrtanādi-pradhānāni bhagavad arcana-rūpāṇi karmāṇi, loko vikarma-nirataḥ kuśale pramattaḥ, karmaṇyayaṁ tvad udite bhavad arcane sve [bhā.pu. 3.9.17] iti vakṣyamāṇāt, tāny āśu sidhyanti phalanti, itarāṇi tu tapo-yogādīni kṛtānyapi na sidhyanti | bhāvāntaraṁ ca rājñas tatrāsīdity āha—bāleṣu vivekaśūnyeṣu śūreṇa kalinā kim aniṣṭaṁ? na kim api | yato dhīreṣu vivekiṣu bhīruṇā yaḥ kaliḥ pramatteṣv apramattaḥ bāleṣv eva hi vṛkaḥ śūraḥ ||7-9||

 **...**

|| 1.18.8 ||

**kiṁ nu bāleṣu śūreṇa kalinā dhīra-bhīruṇā |**

**apramattaḥ pramatteṣu yo vṛko nṛṣu vartate ||**

**śrīdhara-svāmī (bhāvārtha-dīpikā) : **nanu doṣādhikyād dveṣa eva yuktaḥ, na, dhīreṣu tasyākiñcit-karatvād ity āha—kiṁ nv iti | kiṁ nu tena bhavet | bāleṣv adhīreṣu | apramatto’vahitaḥ san yo vṛka iva vartate ||8||

———————————————————————————————————————

**jīva-gosvāmī (krama-sandarbhaḥ) : **bāleṣu tad-abudheṣu | dhīrās tatra budhāḥ | tad-abudhatvād eva pramatteṣu ||8||

———————————————————————————————————————

**viśvanātha-cakravartī (sārārtha-darśiṇī) : **anyo’pi rājño’bhiprāya āsīd ity āha—bāleṣv avivekeṣu śūreṇa kalinā kiṁ na kim apy aniṣṭam | yato dhīreṣu vivekiṣu bhakta-janeṣu ca bhīruṇā | bālakeṣveva vṛkaḥ śūraḥ ||8||

 **...**

|| 1.18.9 ||

**upavarṇitam etad vaḥ puṇyaṁ pārīkṣitaṁ mayā |**

**vāsudeva-kathopetam ākhyānaṁ yad apṛcchata ||**

**śrīdhara-svāmī (bhāvārtha-dīpikā) :** pārikṣītam ākhyānam | apṛcchata pṛṣṭavanto yūyam ||9||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

|| 1.18.10 ||

**yā yāḥ kathā bhagavataḥ kathanīyoru-karmaṇaḥ |**

**guṇa-karmāśrayāḥ pumbhiḥ saṁsevyās tā bubhūṣubhiḥ ||**

**śrīdhara-svāmī (bhāvārtha-dīpikā) : **kiṁ bahunā narair etāvad eva kartavyam iti sarva-śāstrārtha-sāraṁ kathayati—yā yā iti | kathanīyāny urūṇi karmāṇi yasya tasya guṇa-karma-viṣayāḥ | bubhūṣibhiḥ sad-bhāvam icchadbhiḥ ||10||

———————————————————————————————————————

**jīva-gosvāmī (krama-sandarbhaḥ) : **yā yās tāḥ sarvā api | kim uta śrī-vasudeva-nandana-sambandhinya ity arthaḥ | guṇa-karmāśrayās tat-tad-guṇa-sūcaka-karmāśrayāḥ ||10||

———————————————————————————————————————

**viśvanātha-cakravartī (sārārtha-darśiṇī) : **bubhūṣubhiḥ sva-sattām icchadbhiḥ | anyathā jīvan-mṛtatvaṁ syād iti bhāvaḥ ||10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bubhūṣubhiḥ sattām icchubhiḥ, itarathā jīvanmṛtatāpattiḥ ||10||

 **...**

|| 1.18.11 ||

**ṛṣaya ūcuḥ—**

**sūta jīva samāḥ saumya śāśvatīr viśadaṁ yaśaḥ |**

**yas tvaṁ śaṁsasi kṛṣṇasya martyānām amṛtaṁ hi naḥ ||**

**śrīdhara-svāmī (bhāvārtha-dīpikā) : **punar vistareṇa kathanārthaṁ sūtoktiṁ tat-saṅgaṁ cābhinandanti—sūteti tribhiḥ | śāśvatīḥ samā anantān vatsarān jīva | atyanta-saṁyoge dvitīyā | viśuddhaḥ yaśaḥ kīrtayasi | tac cāsmākaṁ martyānām amṛtaṁ maraṇa-nivartakam ||11||

———————————————————————————————————————

**jīva-gosvāmī (krama-sandarbhaḥ) : **jīva martya-loke vartasvety arthaḥ ||11||

———————————————————————————————————————

**viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **śāśvatīḥ samāḥ asaṅkhyeyān samvatsarān jīva, kālādhvanor atyanta-saṁyoge dvitīyā, viśadam avidyā-nivartakaṁ, martyānām apy amṛtaṁ mṛtyu-nivartakam ||11||

 **...**

|| 1.18.12 ||

**karmaṇy asminn anāśvāse dhūma-dhūmrātmanāṁ bhavān |**

**āpāyayati govinda-pāda-padmāsavaṁ madhu ||**

**śrīdhara-svāmī (bhāvārtha-dīpikā) : **kiṁ ca, **asmin karmaṇi** satre’**nāśvāse**’viśvanasīye, vaiguṇya-bāhulyena phala-niścayābhāvāt | **dhūmena dhūmro** vivarṇa **ātmā** śarīraṁ yeṣāṁ tān asmān | karmaṇi ṣaṣṭhī | **āsavaṁ** makarandam | **madhu** madhuram ||12||

———————————————————————————————————————

**jīva-gosvāmī (krama-sandarbhaḥ) : anāśvāsa** aviśvasanīye, vaiguṇya-bāhulyena kṛṣivat phala-niścayābhāvāt | anena bhakter viśvasanīyatvaṁ dhvanitam | **dhūmenadhūmrau** virañjitau **ātmānau** śarīra-citte yeṣām , karmaṇi ṣaṣṭhī, tān asmān ity arthaḥ | **pāda**-**padmasya** yaśo-rūpam **āsavaṁ** makarandaṁ **madhu** madhuram | atra satravat karmāntaram, yaśaḥ-śravaṇavad bhakty-antaraṁ ceti jñeyam | 

tad evaṁ bhaktiṁ vinā karmādibhir asmākaṁ duḥkham evāsīd iti vyatirekatvam atra gamyate | tad uktaṁ—yaśaḥ-śriyām eva pariśramaḥ paraḥ [bhā.pu. 12.12.40] ity-ādi | ato vai kavayo nityaṁ [bhā.pu. 1.2.22] ity-ādi ca | brahma-vaivarte ca śivaṁ prati śrī-viṣṇu-vākyam—


    yadi māṁ prāptum icchanti prāpnuvanty eva nānyathā |


    kalau kaluṣa-cittānāṁ vṛthāyuḥ-prabhṛtīni ca |


    bhavanti varṇāśramiṇāṁ na tu mac-charaṇārthinām || iti ||12|| [bhakti.sa. 99]

———————————————————————————————————————

**viśvanātha-cakravartī (sārārtha-darśiṇī) : **karmaṇy asmin satre **anāśvāse** aviśvasanīye, vaiguṇya-bāhulyena phala-niścayābhāvāt | tena bhakter viśvasanīyatvam uktam | **dhūmena dhūmrā** vivarṇā **ātmanaś**cakṣur ādy-avayavā dehā yeṣāṁ teṣām  | karmaṇi ṣaṣṭhī | bhakteḥ sākṣāt-phaladatvam āha—**āpyāyatīti** | **āsavaṁ** makaranda-rūpam, **madhu** mādakam iti, tad-itara-sarva-sukha-duḥkhānubhavāt pratikṣaṇaṁ tadīya-svādutvānubhavāc ca ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **asmin satre karmaṇi anāśvāse vaiguṇya-bhūmnā phalāniścayād aviśvasanīye, dhūmena homād utthitena dhūmrā dhūsarā ātmānaś cakṣurādy avayavā dehā yeṣāṁ teṣāṁ, karmaṇi ṣaṣṭhī, atra bhaktir viśvasanīyatvaṁ darśitaṁ, tasyāḥ sākṣāt-phaladatvam āha—āpāyayatīti | āsavaṁ makaranda-rūpaṁ madhu mādakam iti tad anya-sarvān anubhavāt pratikṣaṇa-tat-svādānubhavāc ca ||12||

 **...**

|| 1.18.13 ||

**tulayāma lavenāpi na svargaṁ nāpunar bhavam |**

**bhagavat-saṅgi-saṅgasya martyānāṁ kim utāśiṣaḥ ||**

**śrīdhara-svāmī (bhāvārtha-dīpikā) : bhagavat-saṅgino** viṣṇu-bhaktāḥ, teṣāṁ **saṅgasya** yo **lavo**’tyalpaḥ kālaḥ, tenāpi **svargaṁ na tulayāma** samaṁ na paśyāma | na ca [**apunarbhavaṁ**] apavargam | saṁbhāvanāyāṁ loṭ | **martyānāṁ** tucchā **āśiṣo** rājyādyā na tulayāmeti **kim u** vaktavyam ? ||13||

———————————————————————————————————————

**jīva-gosvāmī (krama-sandarbhaḥ) : **tulayāmeti taiḥ | tatra sambhāvanāyāṁ loḍ iti | tulayituṁ sambhāvanām api na kurmaḥ | **kim uta** tulanāṁ kurma ity arthaḥ ||13||[^152]

———————————————————————————————————————

**viśvanātha-cakravartī (sārārtha-darśiṇī) : **tasmāt tādṛśa-sādhu-saṅga-mahā-nidher māhātmyam asmad-anubhava-gocarī-kṛtaṁ kiyad brumaḥ? ity āhuḥ | **bhagavat-saṅgino** bhaktāḥ, teṣāṁ **saṅgasya** yo **lavo**’tyalpaḥ kālaḥ, tena **svargaṁ** karma-phalam,**apunarbhavaṁ** mokṣaṁ ca jñāna-phalaṁ **na tulayāma**, **martyānāṁ** tucchā **āśiṣo** rājyādyāḥ **kim uta** vaktavyaṁ na tulayāmeti | yataḥ sādhu-saṅgena parama-durlabhāyā bhakter aṅkuro hy udbhavatīti bhāvaḥ | 

tatra bhakteḥ sādhanasyāpi sādhu-saṅgasya lavenāpi karma-jñānādeḥ phalaṁ sampūrṇam api na tulayāma, kimuta bahu-kāla-vyāpinā sādhu-saṅgena, kimutatarāṁ tat-phala-bhūtayā bhaktyā, kimutatamāṁ bhakti-phalena premneti ca kaimutyātiśayo dyotito bhavati | tathātra sambhāvanārtha-kaloṭātolane sambhāvanām eva na kurmaḥ | na hi meruṇā sarṣapaṁ kaścit tulayatīti dyotyate | bahu-vacanena bahūnāṁ sammatyā naiṣo’rthaḥ kenacid apramāṇīkartuṁ śakyata iti vyajyāte | bhagavat-saṅgi-saṅgasya ity anena –


    na tathāsya bhavet kleśo bandhaś cānya-prasaṅgataḥ | 


    yoṣit-saṅgād yathā puṁsas tathā tat-saṅgi-saṅgataḥ ||

iti yoṣit-saṅgād api yoṣit-saṅgināṁ saṅgo yathātinindya uktaḥ, tathaiva bhagavat-saṅgād api bhagavat-saṅgināṁ saṅgo’tivandyo’tipraśasyo’tyabhilaṣaṇīya iti bodhyate ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sat-prasaṅgasya mahāntaṁ mahimānam āha—tulayāmeti | sambhāvanāyāṁ loṭ | bhagavat-saṅgināṁ vaiṣṇavānāṁ yaḥ śrī-kṛṣṇa-kathāmṛtavarṣī saṅgas tasya lavena kiñcit kālenāpi svargaṁ karma-phalam apavargaṁ ca jñāna-phalaṁ sukhaiśvarya-pradhānaṁ mokṣaṁ na tulayāma, tulane sambhāvanām api na kurma ity arthaḥ | na hi karpūra-marīcailābhāvitena sitā-pānakena kṣārodakaṁ takraṁ vā kecit-tulayeyuḥ | evaṁ sati martyānām āśiṣas tucchā rājyādikāḥ kim uteti | iha bhakti-hetoḥ sat-saṅgasya lavo'pi cet-tasminn asambhāvyas tarhi bahu-kāla-tat-saṅgo dūre, tat-phala-bhūtā bhaktis tv atidūre sthāpyate iti lava-śabdāt bahu-sammatatvān-nātra sandeha-gandho'pīti bahu-vacanāt | bhagavat-saṅgād api sat-saṅgasyātibalīyas tvam agni-saṅgād api tat-prataptāyaḥ piṇḍa-saṅgavad iti ca saṅgi-saṅga-śabdāt sūcyate ||13||

 **...**

|| 1.18.14 ||

**ko nāma tṛpyed rasavit kathāyāṁ**

**mahattamaikānta-parāyaṇasya |**

**nāntaṁ guṇānām aguṇasya jagmur**

**yogeśvarā ye bhava-pādma-mukhyāḥ ||**

**śrīdhara-svāmī (bhāvārtha-dīpikā) : **evaṁ sat-saṅgam abhinandya śravaṇautsukyam āviṣ-kurvanti—ko nāmeti | rasavid rasajñaḥ | mahattamānām ekāntena param ayanam āśrayo yas tasya kathāyām | aguṇasya prākṛta-guṇa-rahitasya | kalyāṇa-guṇānām antaṁ ye yogeśvarās te’pi na jagmur etāvanta iti na parigaṇayāṁ cakruḥ | bhavaḥ śivaḥ pādmo brahmā ca mukhyau yeṣāṁ te ||14||

———————————————————————————————————————

**kaivalya-dīpikā :** evaṁ bhakty-aṅgāny uktvā teṣu sarvaśaḥ stotavyeṣu prādhānyāt trivargam eva stauti | vargasyeti | mahimeti śeṣaḥ | teṣv api śravaṇa-māhātmyam āha—atheti | **ko nāma** iti | **mahattamā ekāntena** niyamena **parāyaṇaṁ** parama āśrayo yasya sa tathā | mahattamaiḥ kathyamānaḥ pratyakṣa iva bhavatīti bhāvaḥ | **antaṁ** niścayam idaṁ rūpam īdṛśaṁ rūpam itthaṁ camatkārotīty-ādi | **aguṇasya** guṇa-sukhādhika-svarūpa-sukha-lubdhatvād agṛhīta-guṇasya svarūpa-sukham eva guṇeṣv abhivyaktam anyān sukhayati | abhivyakti-tāratamyāt sukha-tāratamyam | **bhavo** rudraḥ | **pādmo** brahmā | **mukhya**-śabdāt sanakādayaḥ yogasya samādheḥ | īśvarāvaśīkṛtaḥ samādhayaḥ | samādhi-balāt kalita-sakala-padārthā api viṣṇu-guṇān na kalayantīty arthaḥ ||14|| [mu.pha. 8.1]

———————————————————————————————————————

**jīva-gosvāmī (krama-sandarbhaḥ) : **yogasya bhakti-yogasya | īśvarā dātum adātuṁ ca samarthāḥ _||_14||

———————————————————————————————————————

**viśvanātha-cakravartī (sārārtha-darśiṇī) : **nanu satyam eva praśasyate sādhu-saṅgo yatas taṁ vinā kṛṣṇa-kathāsvādo na labhyate, sa yuṣmābhir labdha eveti | kiṁ punas tasyaiva paunaḥpunyena ? ity ata āha—ko nāmeti | rasavid rasajñaś cet tadā ko nāma mahattamānām ekāntena param ayanam āśrayo yas tasya kathāyāṁ tṛpyed iti mahā-mādhuryam uktam | mahaiśvaryaṁ cāha—nāntam iti | yataḥ aguṇasya prākṛta-guṇa-rahitasya guṇānāṁ cin-mayānām antaṁ ye yogeśvarās te’pi na jagmuḥ ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu sat-prasaṅgāt kṛṣṇa-kathā-rasāsvādo labhyate, sa ca bhavadbhir labdha eveti cet-tatrāha—ko nāmeti | ko rasavit kṛṣṇasya kathāyāṁ tṛpyet? na tṛpyed ity arthaḥ | kīdṛśasya? mahattamānāṁ śrī-nāradādīnām ekāntena parāyaṇasya paramāśrayasya taiḥ samyak niścayena paratvenāśritasy ety arthaḥ | sarveśvarasya nitya-mūrter atimanojñasyeti bhāvaḥ | na ca sakṛt-sat-prasaṅgena kṛtsnas tadāsvādo labhyeta, tāsām ānantyāt-tac-cānanta-guṇa-hetukatvād iti bhāvenāha—aguṇasya māyā-gandha-śūnyasya tasya guṇānāṁ sārvaiśvarya-sārvajñya-sauhārda-bhakta-bandhutvādīnāṁ svarūpānubandhitām antaṁ pārat yogeśvarā api na janmuḥ, tathā ca sarvadaiva sat-saṅgaḥ prārthya iti ||14||

**...**

|| 1.18.15 ||

**tan no bhavān vai bhagavat-pradhāno**

**mahattamaikānta-parāyaṇasya |**

**harer udāraṁ caritaṁ viśuddhaṁ**

**śuśrūṣatāṁ no vitanotu vidvan ||**

**śrīdhara-svāmī (bhāvārtha-dīpikā) : **no’smākaṁ madhye bhagavān pradhānaṁ sevyo yasya sa bhavān naḥ śuśrūṣatāṁ hareś caritaṁ vistārayatu ||15||

———————————————————————————————————————

**kaivalya-dīpikā :** **tan na** iti | **bhagavat-pradhāna** iti bahuvrīhiḥ | **mahattama-** iti tatpuruṣaḥ | **viśuddhaṁ** kartr-antarāsaṅkīrṇam ||15|| [mu.pha. 8.2]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **no’smākaṁ madhye bhagavān pradhānaṁ sevyo yasya saḥ bhavān | no’smākaṁ śuśrūṣatāṁ sambandhena | viśuddhaṁ māyātītam ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tat-tasmād bhavān no'smākaṁ madhye bhagavat-pradhāno harisvāmikas tad ekāntī | he udāra dātaḥ! udāro dātṛ-mahatoḥ ity amaraḥ | harer ācaritaṁ śuśruṣatāṁ naḥ sambandhe vitanotu vistārayatu, yad vā udāraṁ mahat, sphuṭam anyat ||15||

 **...**

**|| 1.18.16 ||**

**sa vai mahā-bhāgavataḥ parīkṣid**

**yenāpavargākhyam adabhra-buddhiḥ |**

**jñānena vaiyāsaki-śabditena**

**bheje khagendra-dhvaja-pāda-mūlam ||**

**śrīdhara-svāmī (bhāvārtha-dīpikā) : **tac ca śuka-parīkṣit-saṁvādena kathayety āhuḥ—sa vā iti dvābhyām | vaiyāsakinā śrī-śukena śabditena kathitena yena jñānena jñāna-sādhanenāpavarga ity ākhyā yasya tat khagendra-dhvajasya hareḥ pāda-mūlaṁ bheje ||16||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu jñānād eva mokṣa iti jñānāya tat-phalāya mokṣāya ca kathaṁ na spṛhayatheti ced asmākaṁ bhaktānāṁ bhagavac-caritāsvādanaṁ jñānaṁ tat-phalaṁ bhagavat-pada-prāptir eva mokṣa iti parīkṣid-dṛṣṭyaivāhuḥ | tac-caritaṁ bhavān vitanotu yena sa vai parīkṣit khagendra-dhvajasya bhagavataḥ pāda-mūlaṁ prāpa | 

nanu dvādaśa-skandhe parīkṣid-apavargaṁ prāpeti prasiddhiḥ satyam | apavarga ity ākhyā yasya tad-bhaktair bhagavat-pāda-mūlam evāpavarga ucyate | vakṣyate ca pañcama-skandhe, yathāvarṇa-vidhānam apavargaś ca bhavati yo’sau bhagavati bhakti-yogaḥ [bhā.pu. 5.19.19-20] iti | yena katham-bhūtena vaiyāsaki-śabditena | yathaiva tat-pāda-mūlam apavarga-śabdenocyate tathaiva tac-caritam api jñāna-śabdena vaiyāsakinocyate | ato jñānena parīkṣid-apavargaṁ prāpeti prasiddhir nānṛtety arthaḥ | etena sa pretya gatavān yathā [bhā.pu. 1.12.2] iti praśnasyottaram uktam ||16||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhakta-kathā khalu bhagavat-kathā-saṁpṛktā śikhariṇīvātisvādvī tāpa-harā ca tavedataḥ tāṁ brūhīty āha—sa vai iti | yena harer udāra-caritena parīkṣit khagendra-dhvajasya kṛṣṇasya pāda-mūlaṁ bheje, tad-bhavān vitanotu | kīdṛśena? jñāyate'nubhūyate harir aneneti jñānaṁ tena, vaiyāsakinā śabditenopadiṣṭena | pāda-mūlaṁ viśinaṣṭi—apavargākhyam iti māyāpavarjanāt-tan-nāmakam ity arthaḥ | etena sa pretya gatavān yathā [bhā.pu. 1.12.2] ity etad-viśadī-bhūtam ||16||

 **...**

|| 1.18.17 ||

**tan naḥ paraṁ puṇyam asaṁvṛtārtham**

**ākhyānam atyadbhuta-yoga-niṣṭham |**

**ākhyāhy anantācaritopapannaṁ**

**pārīkṣitaṁ bhāgavatābhirāmam ||**

**śrīdhara-svāmī (bhāvārtha-dīpikā) : **tad saṁvṛtārthaṁ yathā tathā ākhyāhi | tad eva nirdiśanti | parīkṣite kathitaṁ pārīkṣitam ākhyānaṁ śrī-bhāgavataṁ purāṇam | paraṁ puṇyaṁ sattva-śodhakam | atyudbhute yoge niṣṭhā yasya | anatasyācaritair upapannaṁ yuktam | ata eva bhāgavatānām abhirāmaṁ priyam | etair viśeṣeṇaḥ karma-jñāna-bhakti-yoga-prakāśatvaṁ darśitam ||17||

———————————————————————————————————————

**jīva-gosvāmī (krama-sandarbhaḥ) : **tan naḥ param ity atrāvantara-tātparyeṇa dharma-jñāna-prakāśakatve’pi mukhya-tātparyeṇa bhakter eva prakāśakatvam āha—bhāgavatābhirāmam iti | ata etat prāg uktam—sa vai mahā-bhāgavataḥ [bhā.pu. 1.18.16] ity-ādi | yad vā, paraṁ puṇyaṁ parama-śodhakam | yato’tyadbhuta-yogo bhakti-yogas tan-niṣṭham ity-ādi ||17||

———————————————————————————————————————

**viśvanātha-cakravartī (sārārtha-darśiṇī) : **asaṁvṛtārthaṁ yathā syāt tathākhyāhi | atyadbhūte yoge bhaktau niṣṭhā yasya | ākhyānaṁ śrī-bhāgavatam | yato bhāgavatānāṁ bhaktānām abhirāmaṁ priyaṁ pārīkṣitaṁ parikṣite kathitam ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tat parīkṣitam ākhyānam ākhyāhi, asaṁvṛtārthaṁ yathā syāt-tathā, atyadbhutasya bhakti-yogasya niṣṭhā sthitir yatra tat | ato bhāgavatānām abhirāmaṁ manoharam | mahadbhiḥ sat-kṛtaṁ śrī-bhāgavata-vyākhyānāya dattāsanaṁ svaṁ ślāghate—aho iti āścarye | heti harṣe, sūtajātitvād-vilomajātāḥ pratilomajā api vayaṁ jñāna-vṛddhānāṁ bhavatām anuvṛttyā sevayā janma-bhṛtaḥ saphala-janmāno jātā āsmaḥ | yato mahattamānāṁ bhavādṛśānām abhidhāna-yogo laukiko'pi sambhāṣaṇa-sambandhaḥ dauṣkulyamādhiṁ duṣkulatva-janyāṁ manaḥ-pīḍāṁ vidhunoti vināśayati ||17–18||

 **...**

|| 1.18.18 ||

**sūta uvāca—**

**aho vayaṁ janma-bhṛto’dya hāsma**

**vṛddhānuvṛttyāpi viloma-jātāḥ |**

**dauṣkulyam ādhiṁ vidhunoti śīghraṁ**

**mahattamānām abhidhāna-yogaḥ ||**

**śrīdhara-svāmī (bhāvārtha-dīpikā) : **śrī-bhāgavata-vyākhyāne labdha-prasaṅgaṁ mahatām ādara-pātram ātmānaṁ ślāghate dvābhyām | aho ity āścaryam | ha iti harṣe | vayam iti bahu-vacanaṁ ślāghāyām | pratiloma-jā apy adya janma-bhṛtaḥ sa-phala-janmāna āsma jātāḥ | vṛddhānām anuvṛttyā ādareṇa | jñāna-vṛddhaḥ śukas tasya sevayeti vā | yato duṣkulatvaṁ tan-nimittam ādhiṁ ca manaḥ-pīḍāṁ mahattamānām abhidhāna-yogo yogo laukiko’pi saṁbhāṣaṇa-lakṣaṇaḥ saṁbandho vidhunoty apanayati ||18||

———————————————————————————————————————

**jīva-gosvāmī (krama-sandarbhaḥ) : **tādṛśa-brahmarṣīn prati svayaṁ tādṛśa-mahā-purāṇam upadeṣṭuṁ saṅkucaṁs tatra tan-mahimānam evāvalambate—aho iti yugmakena _|_ viloma-jātā api vayam adayaiva janma-bhṛta uttama-janmāntaraṁ labdhavanta āsma, dvijatvavat | katham ? vṛddhānāṁ mahattamānāṁ bhavatām anuvṛttyaitan mahā-purāṇa-kathana-pravartanātmakenāṅgīkāreṇa | yad vā, kena kadā ? vṛddhānāṁ śrī-śukadevādīnāṁ bhavatāṁ yānuvṛttir anugatis tayā hetunā | adyāsminn etādṛśa-bhavad-aṅgīkāra-samaye | vilomajatvānuvṛttau tatrāyogyatvād iti bhāvaḥ | tatra kaimutyaṁ mahattamānām abhidhāna-yogo nāma śravaṇam api dauṣkulyaṁ tad-ādhiṁ ca vidhunotīti ||18||

———————————————————————————————————————

**viśvanātha-cakravartī (sārārtha-darśiṇī) : **śrī-bhāgavatākhyāne ṛṣibhir datta-yogyatā-kamātmānam abhinandati | vilomajā nindyā api adya janma-bhṛtaḥ saphala-janmānaḥ | āsma jātāḥ | ha spaṣṭam | vṛddhānāṁ jñāna-vṛddhasya śukasya vā anuvṛttyā | yato duṣkulatvaṁ tan-nimittam ādhiṁ ca manaḥ-pīḍāṁ mahattamānām abhidhāna-yogaḥ laukiko’pi sambhāṣaṇa-lakṣaṇa-sambandhaḥ vidhunoti ||18||

 **...**

|| 1.18.19 ||

**kutaḥ punar gṛṇato nāma tasya**

**mahattamaikānta-parāyaṇasya |**

**yo’nanta-śaktir bhagavān ananto**

**mahad-guṇatvād yam anantam āhuḥ ||**

**madhvācāryaḥ (bhāgavata-tātparyam) : **anantoddeśataḥ kālataś ca ||19||

———————————————————————————————————————

**śrīdhara-svāmī (bhāvārtha-dīpikā) : **kutaḥ punaḥ kiṁ punar vaktavyaṁ tasyānanatasya nāma gṛṇataḥ puṁso mahattamaikānta-yogo dauṣkulyaṁ vidhunotīti | yad vā, nāma gṛṇataḥ punaḥ kuto dauṣkulyam iti | yad vā, gṛṇataḥ puṁsas tasya nāma dauṣkulyaṁ vidhunotīti kiṁ vaktavyam iti kaimutya-nyāyam evāha | anantāḥ śaktayo yasya | svato’py anantaḥ | kiṁ ca, mahatsu guṇā yasya sa mahad-guṇaḥ tasya bhāvas tasmāt | yaṁ guṇato’py anantam āhuḥ ||19||

———————————————————————————————————————

**jīva-gosvāmī (krama-sandarbhaḥ) : **tad evaṁ sati tasya mahattamābhidhāna-yogavataḥ punar mahattamānām ekānta-parāyaṇasya gāḍha-tatparasya sato’ta eva gṛṇataḥ, teṣāṁ mahattamānāṁ nāma kīrtayataḥ puṁsaḥ kīrtitaṁ nāma kartṛ dauṣkulyādikaṁ vidhunotīti kutaḥ punar vaktavyam ? sutarām eva tat syād iti bhāvaḥ | tatra hetuḥ—atiśayo yo bhagavān ananta-svarūpas tathānanta-śaktiś ca syāt | tam api yaṁ mahatsu abhivyaktā guṇā yasya tādrśatvād eva hetor anantam āhuḥ—tat tayā yad asti sarve teṣu yadi tad-guṇā nābhivyaktā abhaviṣyan, tadā tad-ajñānāt tam api tathā nāvadiṣyann ity arthaḥ | pūrveṇa yac-chabdena tac-chabdo labhyate | pareṇa tu prasiddhaḥ sūcyate | tasmāt tādṛśa-guṇānāṁ bhavad-vidhānām eva prabhāvo’yaṁ—yad vayam apy atra yogyā jātā iti bhāvaḥ | yeṣāṁ saṁsmaraṇāt puṁsāṁ [bhā.pu. 1.19.33] ity-ādivat | atra prastutasya vṛddhānuvṛtti-mahimna upakrāntatvena upasaṁhāre’nyamahima-paratve vākya-bhedaḥ syād iti nānyathā vyākhyātam | nija-yogyatāntara-sūcane dhārṣṭyaṁ syād iti ca ||19||

———————————————————————————————————————

**viśvanātha-cakravartī (sārārtha-darśiṇī) : **kutaḥ punaḥ vaktavyaṁ gṛṇataḥ kīrtayataḥ puṁsaḥ nāma kartṛ-dauṣkulyaṁ vidhunoti | nanu dauṣkulyārambhakaṁ pāpaṁ prārabdham eva, tasya nāśaṁ vinā kathaṁ dauṣkulya-dhūnanam ? prārabdhasya tu bhogenaiva nāśa iti prasiddheḥ | nāmataḥ kathaṁ khaṇḍayatu ? ity ata āha—yo bhagavān ananta-śaktir iti | śaktīnām ānantyād bhakta-prārabdha-nāśiny api kācit śaktir asty eveti bhāvaḥ | tathā ca mahatsu sva-bhakteṣu guṇā yasya sa mahad-guṇas tasya bhāvas tattvam | tasmād yam anantam āhur iti | tena tad-bhakteṣu tadīya-guṇa-saṅkramāt tasminn iva tad-bhakte’pi prārabdhaṁ na tiṣṭhati ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanu dauṣkulyārambhatvake prārabdhe sthite tat-kāryaṁ tat kathaṁ vidhūtaṁ syād iti cet—satāṁ prārabdha-haratva-śaktir bhagavad-dattāstīti bhāvenāha—kuta iti | tasya kṛṣṇasya nāma kartṛ gṛṇato mahattama-sadasi taṁ kīrtayataḥ puṁso dauṣkulyaṁ vidhunotīti punaḥ kutaḥ kiṁ vācyam ity arthaḥ | kṛṣṇa-prabhāvam āha—ya iti | bhagavān ṣaḍaiśvarya-pūrṇaḥ, ananto vibhuḥ | mahatsu guṇā yasya tattvādyam anantam āhuḥ, tathā ca bhakta-prārabdha-hartṛ-sva-śaktestena mahattam eṣv arpitatvāt tat-prasaṅgād asmākaṁ dauṣkulyārambhaka-tan-nāśaḥ sāṁprata iti bhāvaḥ ||19||

 **...**

|| 1.18.20 ||

**etāvatālaṁ nanu sūcitena**

**guṇair asāmyānatiśāyanasya |**

**hitvetarān prārthayato vibhūtir**

**yasyāṅghri-reṇuṁ juṣate’nabhīpsoḥ ||**

**śrīdhara-svāmī (bhāvārtha-dīpikā) : **etat prapañcayati tribhiḥ—etāvateti | tasya yad asāmyam anatiśāyanaṁ ca guṇais sāmyaṁ tad-ādhikyaṁ cānyasya nāstīty asyārthasya jñānam etāvatā sūcitenaivālaṁ paryāptaṁ kas tad vistaro vaktuṁ śaknoti | tad evāha | itarān brahmādīn prārthayamānān hitvā vibhūtir lakṣmīr anabhīpsor api yasyāṅghri-reṇuṁ sevata iti ||20||

———————————————————————————————————————

**jīva-gosvāmī (krama-sandarbhaḥ) : **atha tasyānanta-guṇatvaṁ darśayati—etāvateti | asāmyaś cāsāv anatiśāyanaś ceti | guṇair asāmyādhikyasya tasyaitāvatā vistṛtena māhātmya-sūcanenālam, na prayojanam astīty arthaḥ | tad eva yojayati—hitveti | vibhūtir bahiraṅga-sampatti-rūpā | yasya svarūpa-śakty-ādibhiḥ sampannasya ||20||

———————————————————————————————————————

**viśvanātha-cakravartī (sārārtha-darśiṇī) : **nanu ke te guṇās tatra tān vaktuṁ kaḥ samarthaḥ? kintu etāvatā sūcitenālaṁ yad-guṇair asāmyaṁ na atiśāyanaṁ yasya tasyeti | yasya sama eva nāsti adhikaḥ kuto bhaviṣyatīty arthaḥ | evam-bhūtasya yasyānabhīpsor api aṅghri-reṇuṁ vibhūtir lakṣmīḥ sarva-guṇa-pūrṇam anviṣyantī juṣate sevate itarān brahmādīn prārthayamānān api tyaktvā ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **harer ananta-śaktitvāt tan-nirūpaṇaṁ na ko'pi śaknuyāt kartuṁ kintvetāvatā sūcanenālaṁ paryāptaṁ, yasyān abhīpsor api guṇair ākṛṣṭā vibhūtir lakṣmīr itarān | prārthayato'pi brahmādīn hitvāṅghri-reṇuṁ juṣate sevate | kīdṛśasyety āha—sāmyeti | sāmyātiśaya-śūnyasyety arthaḥ | yasya samaḥ ko'pi nāsty adhikas tu kuta ity arthaḥ ||20||

 **...**

|| 1.18.21 ||

**athāpi yat-pāda-nakhāvasṛṣṭaṁ**

**jagad viriñcopahṛtārhaṇāmbhaḥ |**

**seśaṁ punāty anyatamo mukundāt**

**ko nāma loke bhagavat-padārthaḥ ||**

**śrīdhara-svāmī (bhāvārtha-dīpikā) : **athety arthāntare | yasya pāda-nakhhād avasṛṣṭaṁ niḥsṛtam api viriñcenopahṛtaṁ samarpitam arhaṇāmbho’rghodakam īśa-sahitaṁ jagat punāti | viriñcopahṛtaṁ seśam iti ca tayor apy upāsakatvam uktam | tasmān mukunda-vyatiriktaḥ ko nāma bhagavat-padasyārthaḥ | sa eva sarveśvara ity arthaḥ ||21||

———————————————————————————————————————

**jīva-gosvāmī (krama-sandarbhaḥ) : **tasya cānanta-guṇasya mahatsv abhivyaktatvaṁ darśayati—atheti | seśaṁ punātīty atreśasyāpi pavitrīkaraṇam akhaṇḍatama-guṇādhiṣṭhānatve’pi tad-āveśa-khaṇḍanaṁ jñeyam ||21|| [paramātma-sandarbha 17]

———————————————————————————————————————

**viśvanātha-cakravartī (sārārtha-darśiṇī) : **atha ity arthāntare | yat-pāda-nakhāvasṛṣṭaṁ niḥsṛtam api viriñcenopahṛtaṁ samarpitam arhaṇāmbhaḥ arghyodakam īśo mahādevas tat-sahitaṁ sarvaṁ jagat punāti tasmān mukunda-vyatiriktaḥ ko nāma bhagavat-padasyārthaḥ sarveśvaraḥ sa evety arthaḥ | evaṁ ca jagati sarvotkṛṣṭā lakṣmī-brahma-śivā eva tat-padaṁ sevamānās tasya mahotkarṣa sūcayantīti vākyārthaḥ ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tasya sarveśvaratvād eva sarvān vihāya lakṣmīs tam eva sevata ity āha— athāpīti | viriñcenopahṛtam arpitam arhaṇānto'rghodakaṁ kartṛ yasya pāda-nakhād avasṛṣṭaṁ nirgataṁ sat seśaṁ sarudraṁ jagat punāti, tasmān-mukundādanyatamo loke bhagavat-padasyārthaḥ ko nāma? tathā ca lakṣmī-brahma-rudrāṇāṁ sarvotkṛṣṭānāṁ tat-pada-sevakatvāt sa eva sarveśvara iti ||21||

 **...**

**|| 1.18.22 ||**

**yatrānuraktāḥ sahasaiva dhīrā**

**vyapohya dehādiṣu saṅgam ūḍham |**

**vrajanti tat pāramahaṁsyam antyaṁ**

**yasminn ahiṁsopaśamaḥ sva-dharmaḥ ||**

**madhvācāryaḥ (bhāgavata-tātparyam) : **paramahaṁsāśramaṁ prāpyaṁ satyaṁ brahma ||22||

———————————————————————————————————————

**śrīdhara-svāmī (bhāvārtha-dīpikā) :** **dhīrāḥ** santaḥ | **ūḍhaṁ** dhṛtam | **antyaṁ** paramākāṣṭāpannam | tad āha—**yasminn ahiṁsā upaśamaś** ca **svābhāviko dharmaḥ** ||22||

———————————————————————————————————————

**kaivalya-dīpikā :** **ko nāma** iti | purā kathānāṁ madhye | naretaraṁ pāśum ||22|| [mu.pha. 8.3]

———————————————————————————————————————

**jīva-gosvāmī (prīti-sandarbhaḥ, 75)**: atha [prīteḥ] prathamodayāvasthām āha—**yatra** iti | **antyaṁ** **pāramahaṁsyaṁ** bhāgavata-paramahaṁsatvam | tasyānuṣaṅgiko guṇaḥ **yasminn** iti ||22||

———————————————————————————————————————

**jīva-gosvāmī (krama-sandarbhaḥ) : **tasmāt tam eva bhajed ity abhipretyāha_—_yatreti | **antyaṁ pāramahaṁsyaṁ** bhāgavata-paramahaṁsatvam—


    muktānām api siddhānāṁ nārāyaṇa-parāyaṇaḥ |


    sudurlabhaḥ praśāntātmā koṭiṣv api mahāmune || [bhā.pu. 6.14.5] ity ukteḥ |

**yasmin** yad-artham **ahiṁsayā** mātsaryādi-rāhityena **upaśamo** bhagavan-niṣṭhā vidhīyata ity arthaḥ ||22||

———————————————————————————————————————

**viśvanātha-cakravartī (sārārtha-darśiṇī) : **tathā dṛśyamānā manīṣiṇo’py atrārthe pramāṇam ity āha—yatreti | **ūḍhaṁ** dhṛtam | **antyaṁ** parama-kāṣṭhāpannam | **yasmin** vrajane ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ata eva dhīrās taṁ bhajantīty āha—yatreti | **ūḍham** anādi-kāla-prāptaṁ dehādiṣu saṅgaṁ sahasā jñāna-balena vyapohya tyaktvā antyaṁ caturthaṁ, **yasmin** pāramahaṁsye '**hiṁsādiḥ** **svābhāviko dharmaḥ** ||22||

 **...**

**|| 1.18.23 ||**

**ahaṁ hi pṛṣṭo’ryamaṇo bhavadbhir**

**ācakṣa ātmāvagamo’tra yāvān |**

**nabhaḥ patanty ātma-samaṁ patattriṇas**

**tathā samaṁ viṣṇu-gatiṁ vipaścitaḥ ||**

**śrīdhara-svāmī (bhāvārtha-dīpikā) : **evaṁ svabhāgyam abhinandya pārīkṣitopakhyānaṁ vaktum āha—ahaṁ hīti | he aryamaṇaḥ he sūryās trayī-mūrtayaḥ, atra yāvān ātmāvagamo mama jñānaṁ tāvad ācakṣe pravakṣyāmi | tathāhi | yathā pakṣiṇo nabha ātma-samaṁ sva-śakty-anrūpam evotpatanti na kṛtsnam, tathā vipaścito’pi viṣṇor gatiṁ līlāṁ samaṁ svam atyanurūpam eva vadantīty arthaḥ ||23||

———————————————————————————————————————

**jīva-gosvāmī (krama-sandarbhaḥ) : **nanv ananta-guṇasya tasya kathaṁ guṇa-gaṇane pravṛtto’si ? tatrāha—ahaṁ hīti ||23||

———————————————————————————————————————

**viśvanātha-cakravartī (sārārtha-darśiṇī) : **evaṁ sva-bhāgyam abhinandya pārīkṣitopākhyānaṁ vaktum āha—aryamaṇaḥ! he sūryās tat-tulyās trayī-mūrtayaḥ atra yāvān ātmāvagamaḥ mama jñānaṁ tāvad ācakṣe pravakṣyāmi | yathā pakṣiṇaḥ ātma-samaṁ sva-śakty-anurūpam eva nabha utpatanti na tu kṛtsnaṁ tathā vipaścito’pi viṣṇor gatiṁ līlāṁ samaṁ sva-maty-anurūpam eva ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evaṁ svabhāgyaṁ saṁślāghya bhagavad aiśvaryaṁ coktvātha śaunaka-praśnasyottarañcāha—ahaṁ hīti | he aryamaṇaḥ sūrya-tulyāḥ śaunakādayaḥ! bhavadbhir yat pṛṣṭaṁ tad aham ācakṣe—tatra yāvān-mamātmāvagamas tāvad vakṣyāmi, yathā patatriṇa ātma-samaṁ sva-śakty anurūpam eva nabha utpatanti, na tu kṛtsnaṁ, tathā vipaścitaḥ samaṁ sva-buddhy anurūpam eva viṣṇugatiṁ vadantīti ||23-24||

 **...**

|| 1.18.24 ||

**ekadā dhanur udyamya vicaran mṛgayāṁ vane |**

**mṛgān anugataḥ śrāntaḥ kṣudhitas tṛṣito bhṛśam ||**

**śrīdhara-svāmī (bhāvārtha-dīpikā) : **saṁprati kathām upakṣipati—ekadeti ||24||

———————————————————————————————————————

**jīva-gosvāmī (krama-sandarbhaḥ) : **atha śrī-bhagavān eva sa-pārśvaṁ netuṁ brahma-śāpa-dvārā taṁ viraktaṁ sampāditavān | tatra ca śrīmad-bhāgavataṁ prakāśitavān iti vaktuṁ tac-caritāntaram āha—ekadety ādinā ||24||

———————————————————————————————————————

**viśvanātha-cakravartī (sārārtha-darśiṇī) : _na vyākhyātam._**

 **...**

|| 1.18.25 ||

**jalāśayam acakṣāṇaḥ praviveśa tam āśramam |**

**dadarśa munim āsīnaṁ śāntaṁ mīlita-locanam ||**

**śrīdhara-svāmī (bhāvārtha-dīpikā) : **acakṣāṇo’paśyan taṁ prasiddham āśramam | tasmiṁś ca muniṁ śamīkam ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **acakṣaṇo’paśyan ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **acakṣāṇo 'paśyan, muniṁ śamīkam ||25||

 **...**

|| 1.18.26 ||

**pratiruddhendriya-prāṇa- mano-buddhim upāratam |**

**sthāna-trayāt paraṁ prāptaṁ brahma-bhūtam avikriyam ||**

**madhvācāryaḥ (bhāgavata-tātparyam) : **brahma-bhūtaṁ brahmaṇi bhūtam | svato-manaḥ sthitir viṣṇau brahma-bhāva udāhṛtaḥ iti brahmāṇḍe ||26||

———————————————————————————————————————

**śrīdhara-svāmī (bhāvārtha-dīpikā) : **pratiruddhāḥ pratyāhatā indriyādayo yena tam | ata evoparatam | sthāna-trayāc jāgrādi-lakṣaṇāt paraṁ turīyaṁ padaṁ prāptam | ata eva brama-bhūtatvād avikriyam ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **muniṁ śamīkam | sthāna-trayāt jāgrat-svapna-suṣuptitaḥ paraṁ turīyaṁ samādhiṁ prāptam ata eva brahma-bhūtam ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **jāgradādi-sthāna-trayāt paraṁ turīyaṁ bhūtaṁ satyaṁ brahma prāptam anubhavantam ity arthaḥ | rurormṛga-viśeṁsyedaṁ rauravaṁ tenājinena ca channaṁ muniṁ viśuṣyattāluḥ parīkṣit udakam ayācata ||26-27||

 **...**

|| 1.18.27 ||

**viprakīrṇa-jaṭācchannaṁ rauraveṇājinena ca |**

**viśuṣyat-tālur udakaṁ tathā-bhūtam ayācata ||**

**śrīdhara-svāmī (bhāvārtha-dīpikā) : **viprakīrṇābhir jaṭābhir ācchannam | rurur mṛga-viśeṣas tasya carmaṇā cācchannam | viśeṣeṇa śuṣyāt-tālu yasya saḥ | tathā-bhūtaṁ munim udakam ayācata ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **rurur mṛga-viśeṣas tasya carmaṇā ca ācchannam ||27||

 **...**

|| 1.18.28 ||

**alabdha-tṛṇa-bhūmy-ādir asamprāptārghya-sūnṛtaḥ |**

**avajñātam ivātmānaṁ manyamānaś cukopa ha ||**

**śrīdhara-svāmī (bhāvārtha-dīpikā) : na labdhaṁ tṛṇaṁ** tṛṇāsanaṁ **bhūmy-ādy**-upaveśa-sthānaṁ ca yena saḥ | **na saṁprāpto’rghaḥ sūnṛtaṁ** priya-vacanaṁ ca yena saḥ ||28||

———————————————————————————————————————

**jīva-gosvāmī (krama-sandarbhaḥ) : **alabdhety-ādi | atra tasyedṛśa-bhāvo bhagavad-anugraha-mayaḥ śrī-bhagavad-icchayaiveti jñeyam, tasyaiva me’ghasya [bhā.pu. 1.19.14] ity-ādi-vakṣyamāṇāt ||28||

———————————————————————————————————————

**viśvanātha-cakravartī (sārārtha-darśiṇī) : **alabdheti | “mamātithyam anena kim api na kṛtam” iti **cukopa** ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : na labdhaṁ** **tṛṇam** āsanāpa-bhūmir darśitaḥ sthalaṁ ca yena saḥ | **na prāpto'rghaḥ sūnṛtaṁ** priya-vākyaṁ ca yena saḥ | “mamātithyaṁ kim apy anena na kṛtam” ity **ātmānam** **avajñātaṁ manyamānaś** **cukopa** ||28||

 **...**

|| 1.18.29 ||

**abhūta-pūrvaḥ sahasā kṣut-tṛḍbhyām arditātmanaḥ |**

**brāhmaṇaṁ praty abhūd brahman**[^153]** matsaro manyur eva ca ||**

**madhvācāryaḥ (bhāgavata-tātparyam) :**aprītir mad-vaśo nāyam iti matsara īrita iti nāma-mahodadhau ||29||

———————————————————————————————————————

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **matsaras tad-utkarṣāsahanam ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tasya brāhmaṇaṁ prati matsaraḥ parotkarṣāsahanaṁ, manuḥ krodhaś cābhūt yo brāhmaṇe kadāpi pūrvaṁ na bhūtaḥ | ayaṁ bhāvaḥ—na caitad-vikarma parīkṣitaḥ kadāpi sambhavati, kintu śrī-bhāgavata-pracāraṇāya tena śuka-mahima-khyātaye priyasya tasya svāntikānayanāya ca bhagavataiva tathā racitam | tasyaiva me'ghasya [bhā.pu. 1.19.14] ity-ādi-tadvākyād iti ||29||

 **...**

|| 1.18.30 ||

**sa tu brahma-ṛṣer aṁse gatāsum uragaṁ ruṣā |**

**vinirgacchan dhanuṣ-koṭyā nidhāya puram āgataḥ**[^154]** ||**

**śrīdhara-svāmī (bhāvārtha-dīpikā) : **gatāsu mṛtam | dhanuṣ-koṭyā cāpāgreṇa ||30||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **dhanuṣkoṭyā dhanur agreṇa nidhāyeti | bho brahman! tvayāham atithir yathā sādhu-saṁmānitas tathā tvām apy anayā sukumāra-mālayā sammānayāmīti bhāvaḥ ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **gatāsuṁ mṛtam ||30||

 **...**

|| 1.18.31 ||

**eṣa kiṁ nibhṛtāśeṣa- karaṇo mīlitekṣaṇaḥ |**

**mṛṣā-samādhir āhosvit kiṁ nu syāt kṣatra-bandhubhiḥ ||**

**śrīdhara-svāmī (bhāvārtha-dīpikā) : **sarpa-nidhāne rājño’bhiprāyam āha | eṣa kiṁ pratyāhṛta-sarvendriyaḥ san mīlitekṣaṇaḥ sthito yad vā, kṣatra-bandhubhir āgatair gatair vā kiṁ nu syād ity avajñayā mṛṣā-samādhiḥ sann iti jijñāsayety arthaḥ ||31||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nirgamana-samaye rājā parāmṛśati eṣa iti | nibhṛtāśeṣa-karaṇaḥ pratyāhṛta-sarvendriyaḥ | ataḥ satya-samādhikaḥ āho svin mṛṣā samādhis tatra hetuḥ kiṁ nv iti | atra rājño vikarmedam abhāgyotthaṁ na jñeyaṁ kintu taṁ śīghraṁ sva-pārśvaṁ netuṁ brahma-śāpa-dvārā viraktaṁ vidhāya śukadevena saṅgataṁ kṛtvā tatra śrī-bhāgavata-rūpeṇa svayam āvirbhūya jagad uddhartuṁ ca kalau janiṣyamāṇān api kāṁścana bhaktān sva-kṛtāṁ rāsādi-līlām āsvadayituṁ ca bhagavata eveyam iccheti manīṣiṇa āhuḥ | tasyaiva me’ghasyety ādi vakṣyamāṇāt | mac-chuddha-bhaktasya daivād vikarmāpi śubhodarkam eveti jñāpayituṁ—


    yadā yadā hi dharmasya glānir bhavati bhārata | 


    abhyutthānam adharmasya tadātmānaṁ sṛjāmy aham || [gītā 4.6] 

iti śrī-bhāgavata-rūpeṇa svāvirbhāve kāraṇābhāsaṁ cotthāpayituṁ bhagavataiva tasya tathā bhāva udbhāvitaḥ | na ca tasya svapne’pi sa svabhāvaḥ abhūta-pūrvam ity ukteḥ | na ca daivād abhāgya-viśeṣottho’yaṁ tātkāliko bhāvas tat-phalasya śuka-samāgama-mahābhāgyasya anupapatteḥ | pipāsātiśaya eva hetur iti vācyam, tat-kṣaṇānantaram eva jalam apītavata evānutāpa-śata-vidīryamāṇasya gṛhāgatasya sadya eva prāyopaveśāt | ity evaṁ ca janmani maraṇe ca brahma-tejaso madhya-vayasi kālasya ca nirjayāt tasya rājño bhagavat-kṛpā-mahā-balavattvaṁ sādhāraṇam eva draṣṭavyam ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **mṛta-sarpa-nikṣepe rājño bhāvam āha—eṣa kim iti | nibhṛtāśeṣakaraṇaḥ pratyāhṛta-nikhilendriyaḥ san-nimīlitekṣaṇa āhosvit kṣatrabandhuṁ māṁ vīkṣya mṛṣā-samādhiḥ sann iti vijijñāsayā tan-nikṣepa ity arthaḥ ||31||

 **...**

|| 1.18.32 ||

**tasya putro’titejasvī viharan bālako’rbhakaiḥ |**

**rājñāghaṁ prāpitaṁ tātaṁ śrutvā tatredam abravīt ||**

**śrīdhara-svāmī (bhāvārtha-dīpikā) : **tasya putraḥ śṛṅgī-nāmā | atitejasvī tapo-bala-saṁpannaḥ | aghaṁ duḥkham | tatra arbhaka-madhye ||32||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tasya putraḥ śṛṅgī ||32||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tasya putraḥ śṛṅgī nāma, aghamavajñāṁ prāpitam ||32||

 **...**

|| 1.18.33 ||

**aho adharmaḥ pālānāṁ pīvnāṁ bali-bhujām iva |**

**svāminy aghaṁ yad dāsānāṁ dvāra-pānāṁ śunām iva ||**

**śrīdhara-svāmī (bhāvārtha-dīpikā) : **palānāṁ rājñām | pīvnāṁ puṣṭānām | adharmam eva nirḍiśati | svāmini dāsānāṁ yad aghaṁ pāpācaraṇaṁ bali-bhujāṁ kākānām iva śunām iva ceti ||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **pālānāṁ rājñām | pīvnāṁ puṣṭānām | bali-bhujāṁ kākānām ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **pālānāṁ rājñāṁ pīvnāṁ puṣṭānāṁ bali-bhujāṁ kākānām ||33||

 **...**

|| 1.18.34 ||

**brāhmaṇaiḥ kṣatra-bandhur hi dvāra-pālo**[^155]** nirūpitaḥ |**

**sa kathaṁ tad-gṛhe dvāḥ-sthaḥ sabhāṇḍaṁ bhoktum arhati ||**

**śrīdhara-svāmī (bhāvārtha-dīpikā) : **dāsatvaṁ darśayati—brāhmaṇair iti | sa-bhāṇḍaṁ bhāṇḍe eva sthitam ||34||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **gṛha-pālaḥ śvā gṛhaṁ praviśya sa-bḥāṇḍaṁ bhāṇḍa-sahitaṁ ghṛtādi vastu | tena rājñāṁ munīnām āśrama-madhye sahasā praveśe tatra jalādi-prārthane ca kā yogyateti bhāvaḥ ||34||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **dāsatvam evāha—brāhmaṇaiḥ kṣatra-bandhur dvāra-pālaḥ śvā nirūpitaḥ, sa kathaṁ tad-gṛhe praviśya sa-bhāṇḍaṁ ghṛtādi vastu bhoktum arhati? ||34||

 **...**

|| 1.18.35 ||

**kṛṣṇe gate bhagavati śāstary utpatha-gāminām |**

**tad bhinna-setūn adyāhaṁ śāsmi paśyata me balam ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **tat-tad-anantaram | ahaṁ śāsmi daṇḍayāmi ||35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yadyapy utpatha-śāstā kṛṣṇo'dhunā pratyakṣo nāsti, tathāpi tadīyatvād aham eva daṇḍayāmīty āha—kṛṣṇe iti ||35||

 **...**

|| 1.18.36 ||

**ity uktvā roṣa-tāmrākṣo vayasyān ṛṣi-bālakān**[^156]** |**

**kauśiky-āpa upaspṛśya vāg-vajraṁ visasarja ha ||**

**madhvācāryaḥ (bhāgavata-tātparyam) : **kauśikī kuśa-pāṇiḥ ||36||

———————————————————————————————————————

**śrīdhara-svāmī (bhāvārtha-dīpikā) : **iti **vayasyān uktvā roṣeṇa tāmre akṣiṇī** yasya saḥ | **kauśikī** nadī tasyā **apaḥ** | sandhir ārṣaḥ | vāg-vajraṁ śāpam ||36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vayasyān uktvā | **kauśikyāpa** iti sandhir ārṣaḥ ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vayasyān ity uktvā kośikyā apa upaspaśyācamya | sandhir ārṣaḥ ||36||

 **...**

|| 1.18.37 ||

**iti laṅghita-maryādaṁ takṣakaḥ saptame’hani |**

**daṅkṣyati sma kulāṅgāraṁ codito me tata-druham ||**

**śrīdhara-svāmī (bhāvārtha-dīpikā) : **ity evaṁ sarpa-nikṣepeṇa | daṅkṣyati bhakṣayiṣyati | pāṭhāntare[^157] bhasmī-kariṣyati |smeti pāda-pūraṇe | kulasyāṅgāra-tulyam | me mayā | tateti hrasvatvam ārṣam ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **iti yato mat-pitur dehe mṛta-sarpo nikṣiptas tasmāj jīvann eva sarpa-śreṣṭhas takṣakas taṁ daṅkṣyati bhakṣayiṣyati | dhakṣyatīti pāṭhe bhasmī-kariṣyati | me mayā preritaḥ | tata-druhaṁ tāta-druham ||37||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **iti yo mat-pitur gale mṛtorago nikṣiptaḥ, sa eva jīvan takṣako bhūtvā | taṁ kulāṅgāraṁ rājānaṁ dhakṣyati bhasmīkariṣyati, smeti pādapūrtau ||37||

 **...**

|| 1.18.38 ||

**tato’bhyetyāśramaṁ bālo gale sarpa-kalevaram |**

**pitaraṁ vīkṣya duḥkhārto mukta-kaṇṭho ruroda ha ||**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **gale ity aluk samāsaḥ ||38||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **gale-sarpety aluk samāsaḥ ||38–39||

 **...**

|| 1.18.39 ||

**sa vā āṅgiraso brahman śrutvā suta-vilāpanam |**

**unmīlya śanakair netre dṛṣṭvā cāṁse mṛtoragam ||**

**śrīdhara-svāmī (bhāvārtha-dīpikā) : **gale sarpa-kalevaraṁ yasety ulk-samāsaḥ | mukta-kaṇṭhaḥ uccair ity arthaḥ ||39||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

|| 1.18.40 ||

**visṛjya putraṁ papraccha**[^158]** vatsa kasmād dhi rodiṣi | \
kena vā te’pratikṛtam**[^159]** ity uktaḥ sa nyavedayat ||40||**

**śrīdhara-svāmī (bhāvārtha-dīpikā) : **taṁ sarpaṁ visṛjya | kenopakāraḥ kṛtaḥ ||40||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **visṛjya sarpaṁ svāṁsādapanīya ||40||

 **...**

|| 1.18.41 ||

**niśamya śaptam atad-arhaṁ narendraṁ **

**sa brāhmaṇo nātmajam abhyanandat |**

**aho batāṁho mahad adya te kṛtaṁ **

**alpīyasi droha urur damo dhṛtaḥ ||**

**śrīdhara-svāmī (bhāvārtha-dīpikā) : **anabhinanadana-vākyam aho ity-ādi | bata kaṣṭham | te tvayā mahat pāpaṁ kṛtam | drohe aparādhe | damo daṇḍaḥ ||41||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **atad-arhaṁ śāpāyogyam | anabhinandana-vākyam āha—aho iti | damo daṇḍaḥ ||41||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **atad arhaṁ śāpāyogyam | anabhinandana-prakāram āha—ahovatety atikhede | are ajña! tvayā mahad aṁhaḥ pāpaṁ kṛtaṁ yad alpīyasyaty alpe drohe'parādhe ururmahān daṇḍo dhṛto'rpitaḥ ||41||

 **...**

|| 1.18.42 ||

**na vai nṛbhir nara-devaṁ parākhyaṁ **

**sammātum arhasy avipakva-buddhe |**

**yat-tejasā durviṣaheṇa guptā **

**vindanti bhadrāṇy akutobhayāḥ prajāḥ ||**

**śrīdhara-svāmī (bhāvārtha-dīpikā) : **paro viṣṇur ity ākhyā khyātir yasya taṁ nara-devam | nṛbhiḥ saṁmātuṁ samaṁ draṣṭum ||42||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **paro viṣṇur ity ākhyā khyātir yasya taṁ nṛbhiḥ saṁmātuṁ samaṁ draṣṭum ||42||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **he apakvabuddhe! paro viṣṇur ity ākhyā yasya taṁ viṣṇvoviṣṭa-nara-devaṁ saṁ-mātum anya-narais tulyaṁ draṣṭum arhasi, tathā sa na draṣṭavya ity arthaḥ | kuta ity atrāha—yat-tejaseti ||42||

 **...**

|| 1.18.43 ||

**alakṣyamāṇe nara-deva-nāmni **

**rathāṅga-pāṇāv ayam aṅga lokaḥ |**

**tadā hi caura-pracuro vinaṅkṣyaty **

**arakṣyamāṇo’vivarūthavat kṣaṇāt ||**

**śrīdhara-svāmī (bhāvārtha-dīpikā) :** alakṣyamāno’dṛśyamāne | avivarūthavan meṣa-saṅghavat ||43||

———————————————————————————————————————

**jīva-gosvāmī (krama-sandarbhaḥ) : **alakṣyeti _| _tadā hi tadaivety arthaḥ ||43||

———————————————————————————————————————

**viśvanātha-cakravartī (sārārtha-darśiṇī) :** alakṣyamāṇe adṛśyamāne | avivarūthavat meṣā-saṅghavat ||43||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **alakṣyamāṇe'dṛśyamāne sati | avi-varūthavat meṣa-samūhavat ||43||

 **...**

|| 1.18.44 ||

**tad adya naḥ pāpam upaity ananvayaṁ **

**yan naṣṭa-nāthasya vasor vilumpakāt |**

**parasparaṁ ghnanti śapanti vṛñjate **

**paśūn striyo’rthān puru-dasyavo janāḥ ||**

**śrīdhara-svāmī (bhāvārtha-dīpikā) : naṣṭonātho** yasya lokasya tasya **vasor** vasuno dhanasya **vilumpakād** apahartuś corāder hetor yat **pāpaṁ** bhaviṣyati tad asmān nimittatvād asmān upaiṣyati | **ananvayaṁ** saṁbandha-śūnyam eva | tad eva pāpaṁ darśayati—parasparam iti | **śapanti** paruṣaṁ vadanti | paśv-ādīn **vṛñjate**’paharanti | **puru-dasyavaś** cora-bahulāḥ ||44||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : naṣṭo nātho** yasya tasya lokasya **vasor** vasuno dhanasya **vilumpakād** apahartuś caurād dhetor yat **pāpaṁ** bhaviṣyati tad asman-nimittatvād asmān upaiṣyati | **ananvayaṁ **sambandha-śūnyam eva | tad eva pāpaṁ darśayati—parasparam iti | viśeṣam āha—**vṛñjate** apaharanti ||44||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **naṣṭau nātho yasya tasya lokasya vasor vasuno dhanasya vilumpakād apahartuś caurād-dhetor yat pāpaṁ syāt-tatto'sman upaiti, asmad-dhetukatvād aṣmān āgataṁ viddhīty arthaḥ | ananvayaṁ sākṣāt-sambandha-śūnyaṁ pāpam āha—purudasyavaḥ pracura-caurā janāḥ parasparaṁ ghnantīty-ādi śapanti niṣṭhuraṁ bhāṣambhe, bṛñjate'paharanti ||44||

 **...**

|| 1.18.45 ||

**tadārya-dharmaḥ pravilīyate nṛṇāṁ **

**varṇāśramācāra-yutas trayīmayaḥ |**

**tato’rtha-kāmābhiniveśitātmanāṁ **

**śunāṁ kapīnām iva varṇa-saṅkaraḥ ||**

**śrīdhara-svāmī (bhāvārtha-dīpikā) : **ārya-dharmaḥ sadācāraḥ | śunāṁ kapīnām ivārtha-kāmayor evābhiniveśita-cittānām ||45||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ārya-dharmaḥ sadācāraḥ ||45||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **āryadharmaḥ sadācāraḥ ||45||

**...**

|| 1.18.46 ||

**dharma-pālo nara-patiḥ sa tu samrāḍ bṛhac-chravāḥ |**

**sākṣān mahā-bhāgavato rājarṣir haya-medhayāṭ |**

**kṣut-tṛṭ-śrama-yuto dīno naivāsmac-chāpam arhati ||**

**śrīdhara-svāmī (bhāvārtha-dīpikā) : **evaṁ rāja-mātrasya śāpānarhatvam uktvā prastutaṁ viśeṣam āha—dharma-pāla iti sārdhena | **haya-medha-yāḍ** aśvamedha-yājī | nanv evaṁ-bhūtaś cet tat kuto’pakṛtavāṁs tatrāha—kṣut-tṛḍ iti | svāgata-praśnābhāvenāvajñātaḥ pratyuta śāpaṁ katham arhatīty arthaḥ ||46||

———————————————————————————————————————

**jīva-gosvāmī (krama-sandarbhaḥ) : **dharma-pāla iti | vyavahārato’pi mahān ity āha—hayamedhayāḍ iti ||46||

———————————————————————————————————————

**viśvanātha-cakravartī (sārārtha-darśiṇī) : **evaṁ rāja-mātrasya śāpānarhatvam uktvā prastute’tiviśeṣam āha—dharma-pāla iti ||46||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **evaṁ nṛpa-mātrasya pāpān arhatām abhidhāya prastute'tiviśeṣam āha—dharmeti sārdhakena ||46||

 **...**

|| 1.18.47 ||

**apāpeṣu sva-bhṛtyeṣu bālenāpakva-buddhinā |**

**pāpaṁ kṛtaṁ tad bhagavān sarvātmā kṣantum arhati ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **asya mahā-pāpasyānyat prāyaścittam adṛṣṭvā pāpam āvedayan bhagavantaṁ prārthayate—apāpeṣv iti ||47||

———————————————————————————————————————

**jīva-gosvāmī (krama-sandarbhaḥ) : **sarvātmeti | atra mahato’pi tad-ātmakatvāt tad-dvārā kṣamāpaṇaṁ yuktam evety arthaḥ ||47||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **etad-bhaktāpacāra-lakṣaṇaṁ mahat pāpaṁ durbodha-vidhitsitaḥ kṛṣṇaś cet kṣameta, tadāsmākaṁ nistāro, nānyathety āha—apāpeṣv iti | bhṛtyeṣu sevakeṣu sarvātmāsmākaṁ ca hṛdvartī ||47||

 **...**

|| 1.18.48 ||

**tiraskṛtā vipralabdhāḥ śaptāḥ kṣiptā hatā api |**

**nāsya tat pratikurvanti tad-bhaktāḥ prabhavo’pi hi ||**

———————————————————————————————————————

**śrīdhara-svāmī (bhāvārtha-dīpikā) : **rājā cet pratiśāpaṁ dadyāt tarhi niṣkṛtir bhaved api tat tu na saṁbhavati tasya mahā-bhāgavatatvād ity āha | tiras-kṛtā ninditāḥ | vipralabdhāḥ vañcitāḥ | kṣiptā avajñātāḥ | hatās tāḍitāḥ | asya tiras-kārādi-kartuḥ | na tat pratīkāraṁ kurvanti | tad-bhaktā viṣṇu-bhaktāḥ | prabhavaḥ samarthā api ||48||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **rājā cet pratiśāpaṁ dadyāt tarhi niṣkṛtir bhaved api tat tu na sambhavati tasya mahā-bhāgavatatvād ity āha—tiraskṛtā ninditāḥ | vipralabdhā vañcitāḥ | kṣiptā avajñātāḥ | hatās tāḍitāḥ | prabhavaḥ samarthā api | asya tiraskārādi-kartur na tat-pratīkāraṁ kurvanti ||48||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **parīkṣic-ced asmabhyaṁ śapet-tadā tan-niṣkṛtiḥ syāc ca tasya bhaktatvān na sambhavatīty āha—tiraskṛta ninditāḥ vipra-labdhā vañcitāḥ kṣiptā avajñātāḥ hatās tāḍitāś cāpi tad-bhaktā asya tiraskārādi-kartur na pratikurvanti ||48||

 **...**

|| 1.18.49 ||

**iti putra-kṛtāghena so’nutapto mahā-muniḥ |**

**svayaṁ viprakṛto rājñā naivāghaṁ tad acintayat ||**

**śrīdhara-svāmī (bhāvārtha-dīpikā) : **viprakṛto’pakṛtaḥ | agham aparādham ||49||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yad viprakṛtas tiraskṛtas tat tiraskaraṇe agham aparādhaṁ na abhāvayat ||49||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **viprakṛto'pakṛtaḥ nācintayat nāmanyata ||49||

 **...**

|| 1.18.50 ||

**prāyaśaḥ sādhavo loke parair dvandveṣu yojitāḥ |**

**na vyathanti na hṛṣyanti yata ātmāguṇāśrayaḥ ||**

**śrīdhara-svāmī (bhāvārtha-dīpikā) : **yuktaṁ caitad ity āha—prāyaśa iti | dvandveṣu sukha-duḥkhādiṣu | aguṇāśrayaḥ sukha-duḥkhādy-āśrayo na bhavati ||50||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yuktaṁ caitad ity āha—prāyaśa iti | dvandveṣu sukha-duḥkhādiṣu | aguṇāśrayaḥ prākṛta-sukha-duḥkhādy-āśrayo na bhavati ||50||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yuktañcaitad ity āha—prāyaśa iti | dvandveṣu sukha-duḥkhādiṣu yata ātmā jīvo'guṇāśrayas tattvato dvandvāśrayo na bhavatīti ||50||

 \
iti śrī-vaiṣṇavānandinyāṁ  prathama-skandha-ṭippanyāmaṣṭādaśo'dhyāyaḥ ||18||

**...**

iti śrīmad-bhāgavate mahā-purāṇe prathama-skandhe

vipra-śāpopalambhanaṁ nāma

aṣṭādaśo’dhyāyaḥ

||18||

**...**

 (1.19)


## athonaviṁśatitamo’dhyāyaḥ


### parīkṣito gaṅgā-taṭe prāyopaveśanam, ṛṣi-samāgamaḥ, śukāgamanam, rājñaḥ praśnaś ca |

|| 1.19.1 ||

**sūta uvāca—**

**mahī-patis tv atha tat-karma garhyaṁ**

**vicintayann ātma-kṛtaṁ sudurmanāḥ|**

**aho mayā nīcam anārya-vat kṛtaṁ**

**nirāgasi brahmaṇi gūḍha-tejasi ||**

**śrīdhara-svāmī (bhāvārtha-dīpikā) :**

prāyopaviṣṭe gaṅgāyāṁ rājñi yogi-janāvṛte | \
śukasyāgamanaṁ tatra proktam ekonaviṁśake ||

sva-kṛtaṁ tat-karma muni-skandhe sarpa-prakṣepaṇaṁ garhyaṁ nindyaṁ cintayan sudurmanā jātaḥ | cintām evāha sādhārbhyām—aho iti | nīcaṁ pāpam | amīvam iti pāṭhe sa evārthaḥ | brahmaṇi brāhmaṇe | gūḍaṁ guptaṁ tejo yasya tasmin || ||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

rājānutapya nirvidya kṛte prāyopaveśane |

ūnaviṁśe munīndrāṇāṁ sadasi śrī-śukāgamaḥ ||

atha sva-gṛhāgamana-kāle eva sudurrmanā abhūt | cintām āha sārdhaṁ dvābhyām | nīcaṁ nindyaṁ karma | amīvam iti pāṭhe pāpam | brahmaṇi brāhmaṇe ||1||

———————————————————————————————————————

**baladeva-vidyabhūṣaṇaḥ (vaiṣṇavānandinī) :**

nṛpe'nutapya nirvidya prāya-bhṛtyūnaviṁśake | \
ājagmur munayas tatra tataḥ śrī-bādarāyaṇiḥ || \


atha gṛhāgama-kāle eva rājñaś cintām āha—mahīti sārdha-dvayena | tat-karma tad aṁse sarpa-nikṣepa-rūpaṁ garhyaṁ nindyaṁ, sudurmanā babhūveti śeṣaḥ ||1||

**...**

|| 1.19.2 ||

**dhruvaṁ tato me kṛta-deva-helanād**

**duratyayaṁ vyasanaṁ nāti-dīrghāt |**

**tad astu kāmaṁ hy agha-niṣkṛtāya me**

**yathā na kuryāṁ punar evam addhā ||**

**śrīdhara-svāmī (bhāvārtha-dīpikā) : **kṛtaṁ yad deva-helanam īśvarāvajñā-pāpam ity arthaḥ | tasmān me vyasanaṁ bhaviṣyati tat tu nātidīrghāt kālād acirād evāstu tatrāpy addhā sākṣān mamaiva na putrādi-dvāreṇeti prārthanā | kāmam asaṅkocataḥ | evaṁ prārthanāyāḥ prayojanam | aghasya niṣkṛtāya prāyaścittāya | yathā punar evaṁ na kuryām iti ||2||

———————————————————————————————————————

**sanātana gosvāmī (dig-darṣinī) :** **nātidīrghād** acirād **evāstu** tatrāpi **addhā** sākṣāt na putrādi-dvāreṇety asyārthaḥ ||2|| (bṛ.bhā. 2.1.30)

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **addhā sākṣāt devās tu, na tu putrādi-dvāreṇa ||2||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yad-brāhmaṇāvajñāna-rūpaṁ karma kṛtaṁ tad eva devasya harer helanaṁ tato hetor duratyayaṁ duṣpariharaṁ vyasanaṁ duḥkhaṁ nātidīrghād adhunaiva me bhaviṣyati | tad apy addhā sākṣād eva, na tu putrādi-dvārā, tad-vyasanaṁ me'gha-niṣkṛtāya kāmaṁ yatheṣṭam astu, yathā punar evam agham ahaṁ na kuryām ||2||

 **...**

|| 1.19.3 ||

**adyaiva rājyaṁ balam ṛddha-kośaṁ**

**prakopita-brahma-kulānalo me|**

**dahatv abhadrasya punar na me’bhūt**

**pāpīyasī dhīr dvija-deva-gobhyaḥ ||**

**śrīdhara-svāmī (bhāvārtha-dīpikā) : **evaṁ sākṣāt svasyaiva vyasanaṁ saṁprārthya tataḥ prāg eva kiṁcit prārthayate | adyaiva me rājyādi dahatu prakopitaṁ brahma-kulam evānalaḥ | punar dvijādīn pīḍayituṁ dhīr me mā bhūn na bhaved ity arthaḥ ||3||

———————————————————————————————————————

**jīva-gosvāmī (krama-sandarbhaḥ) : **adyaiveti | dahatu me mattaḥ sakāśād dagdhavad apayātv ity arthaḥ | rājyādāv apareṣāṁ dvijādīnāṁ sad-bhāvena tathābhipretum ayuktatvāt ||3||

———————————————————————————————————————

**viśvanātha-cakravartī (sārārtha-darśiṇī) : **dvija-devatā duḥkhayituṁ dhīr na me abhūt na bhavet ||3||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vyasanaṁ sañcintya tataḥ pūrvaṁ tan-niṣkṛti prārthayate—prakopito brahma-kula-rūpo'nalo'dyaiva me rājyādīn dahatu | abhadrasya me punaḥ pāpīyasī dhīr na bhavet dvijādīn avajñātum ||3||

 **...**

|| 1.19.4 ||

**sa cintayann ittham athāśṛṇod yathā**

**muneḥ sutokto nirṛtis takṣakākhyaḥ|**

**sa sādhu mene na cireṇa takṣakā-**

**nalaṁ prasaktasya virakti-kāraṇam ||**

**śrīdhara-svāmī (bhāvārtha-dīpikā) : **itthaṁ cintayan sa rājā muneḥ sutenoktaḥ saptame’hani nirṛtir mṛtyur yathā bhaviṣyati tathāśṛṇot | śamīka-preṣita-śiṣyāc chrutvā ca sa takṣakasya viṣāgniṁ sādhu mene | yato viṣayeṣu prasaktasya virakti-kāraṇam ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **muneḥ sutenoktaḥ saptame’hani takṣakākhyo nirṛtir mṛtyur yathā bhaviṣyati tathā aśṛṇot—śamīka-preṣitāc chiṣyāt gaura-mukhāt | yathā—bho rājan ! ajñānena bālakena dattam abhiśāpaṁ śrutvā muhur anutaptas taṁ ca santarjyāsmad-guruḥ pratīkāram apaśyan | khidyan tvayi kāruṇya-pūrṇo māṁ prāhiṇot | rājā jñātvā para-lokārthaṁ kim api yatatām ity etad artham | ity uktvā gate tasmin rājā svāparādhaṁ kṣamayan tatra jigamiṣur api muner janiṣyamāṇaṁ lajjā-saṅkocādikaṁ svasya ca śāpāntān iccāṁ vicārya na jagāma | yataḥ sa takṣakasya viyāgniṁ sādhu mene | kīdṛśam ? viṣaye prayuktasya mama viṣakti-kāraṇam ||4||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sa rājā itthaṁ cintayan muneḥ sutenoktaḥ saptame 'hani takṣakākhyo nirṛtir mṛtyur yathā bhaviṣyati, tathāśṛṇot | he rājan! matsuto bālastubhyam aśapat, sa mayā tiraskṛtaḥ, kintu tac-chāpasya durnivāratvāt-tvayā paralokopāyo vicāraṇīya iti śamīkena preṣitāc-chiṣyāt śrutavānity arthaḥ | sva-doṣa-kṣamaṇāya muner antikaṁ jigamiṣur api tasya saṅkocaṁ śāpa-mokṣaṇañcān icchan na jagāma, kintu na cireṇa śīghratayaiva tad-viṣāgniṁ sādhu mene, yato rājye prasaktasya svasya virakti-kāraṇam iti | yo māṁ kṛpālur brahmāstrānalād garbhe'rakṣat taṁ vismṛtya rājye saktaṁ māṁ dhig astu | tasmāt sarvaṁ vihāya tam eva sambhāvayiṣyānīti niradhārayad ity arthaḥ ||4||

 **...**

|| 1.19.5 ||

**atho vihāyemam amuṁ ca lokaṁ**

**vimarśitau heyatayā purastāt|**

**kṛṣṇāṅghri-sevām adhimanyamāna**

**upāviśat prāyam amartya-nadyām ||**

**śrīdhara-svāmī (bhāvārtha-dīpikā) : **atho anantaram ubhau lokau purastād rājya-madhya eva heyatayā vicāritau vihāya śrī-kṛṣṇāṅghri-sevām evādhimanyamānaḥ sarva-puruṣārthādikāṁ jānan prāyam anaśanaṁ tasminn ity arthaḥ | tat-saṅkalpenopaviśad iti yāvat | yad vā prāyaṁ prakṛṣṭam ayanaṁ śaraṇaṁ yathā bhavati tathā ||5||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **imam āmuṁ ca lokaṁ vihāya | kutaḥ ? purastāt śāpāt pūrvam eva heyatayā ubhau vimarśitau vicāritau | ataḥ adhi sarva-puruṣārthādhikāṁ manyamānaḥ prāyam anaśanaṁ pratyupaviśat saṅkalpenopāviveśa ||5||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tadev āha—atho tad antaram eva imam amuṁ cobhau lokau purastāt śāpāt prāg eva heyatayā vimarśitau vihāya prāyam anaśanaṁ pratyupāviśat saṅkalpenopa viveśa | amartyanadyāṁ śrī-gaṅgāyāṁ | kīdṛśaḥ? kṛṣṇasyāṅghri-sevām evābhimanyamānaḥ sarva-pumartha-śiromaṇitvena jānan ||5||

 **...**

|| 1.19.6 ||

**yā vai lasac-chrī-tulasī-vimiśra-**

**kṛṣṇāṅghri-reṇv-abhyadhikāmbu-netrī|**

**punāti lokān ubhayatra seśān**

**kas tāṁ na seveta mariṣyamāṇaḥ ||**

**śrīdhara-svāmī (bhāvārtha-dīpikā) : **amartya-nadyām iti viśeṣaṇasya phalam āha | yā gaṅgā lasantī śrīr yasyās tulasyās tayā vimiśrā ye kṛṣṇāṅghri-reṇavas tair abhyadhikaṁ sarvotkṛṣṭaṁ yad ambu tasya netrī tad vāhinī | ubhayatra antar bahiś ca seśān loka-pālaiḥ sahitān lokān punāti | mariṣyamāṇa āsanna-maraṇaḥ | maraṇasyāniyata-kālatvād sarve’pi tathā | atas tāṁ ko na seveta ||6||

———————————————————————————————————————

**jīva-gosvāmī (krama-sandarbhaḥ) : **prāyopaveśaś cāyaṁ tasyām amartya-nadyām eva yuktaḥ | yatas tasyāṁ tad-abhīṣṭasya śrī-kṛṣṇasya sambandhaḥ sarveṣāṁ pāvanatvaṁ ca sphuṭaṁ dṛśyata ity āstāṁ tasya brāhmaṇāparādha-kalūṣa-bhītasya śrī-kṛṣṇasyāṅghri-sevām eva ca sarvādhika-puruṣārthatayā lipsor vārtā sarvasyāpi jīvasya tatrāpy āsanna-maraṇasya saivāśrayituṁ yogyety āha—yā vai iti | yā vai tādṛśatvena svayaṁ prasiddhāḥ | punar lasat-śriyas tadānīṁ pracuratayā vṛndāvana-jātā yās tulasyas tābhir vimiśrāḥ pūrvaṁ nimiśrī-bhūtā aikyaṁ prāptā yā vṛndāvana-sthitāḥ svayaṁ-bhagavataḥ śrī-kṛṣṇasyāṅghri-reṇavas tair abhyadhikaṁ yamunā-rūpam ambu | tasyāpi netrī voḍhrīty arthaḥ | abhyadhikatvaṁ coktam ādi-vārāhe—


    gaṅgā-śata-guṇā pūṇyā māthure mama maṇḍale |


    yamunā viśrutā devī nātra kāryā vicaraṇā || iti |

jala-pravāha-rūpā gaṅgā hy atra voḍhrī | bāhyaṁ ca tādṛg ambu | tato bhinām evopapadyata iti | netrīti sadaiva tan-nayanaṁ labhyata iti ca tathā vyākhyātam | kṛṣṇa-śabdaś ca rūḍhyā śrī-gopāla evādhikaṁ prasiddha iti tu tathā vyākhyātam eva | abhede hi tādṛg ambu-rūpety evāvakṣyad iti ||6||

———————————————————————————————————————

**viśvanātha-cakravartī (sārārtha-darśiṇī) : **amartya-nadyāṁ gaṅgāyām eva kutaḥ ? tatrāha—abhyadhikaṁ sarvotkṛṣṭaṁ yad ambu, tasya netrī tad-vāhinī | ubhayatra ūrdhvādho'ntar bahiś ca ||6||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nanv amartya-nadyām eva kutaḥ? tatrāha—yeti | tenābhy adhikaṁ nikhila-śreṣṭhaṁ yad ambu tan-netrī tadvāhinī | ubhayatra urddhvādho'ntarbahiś ca seśān sapālān lokān punāti, tāṁ mariṣyamāṇaḥ kona seveta apitu sarvaḥ svakalyāṇāya tām eva sevetety arthaḥ ||6||

 **...**

|| 1.19.7 ||

**iti vyavacchidya sa pāṇḍaveyaḥ**

**prāyopaveśaṁ prati viṣṇu-padyām|**

**dadhau mukundāṅghrim ananya-bhāvo**

**muni-vrato mukta-samasta-saṅgaḥ ||**

**śrīdhara-svāmī (bhāvārtha-dīpikā) : **ity evaṁ viṣṇu-padyāṁ gaṅgāyāṁ prāyopaveśaṁ prati vyavacchidya niścitya | pāṇḍaveya iti tat-kulaucityaṁ darśayati | nāsty anyasmin bhāvo yasya saḥ | kutaḥ ? muni-vrata upaśāntaḥ | tat kutaḥ ? muktaḥ samasta-saṅgo yena saḥ ||7||

———————————————————————————————————————

**jīva-gosvāmī (krama-sandarbhaḥ) : **kīdṛśaḥ san dadhyau ? tatrāha—mukteti ananyeti ca ||7||

———————————————————————————————————————

**viśvanātha-cakravartī (sārārtha-darśiṇī) : **vyavacchidya niścitya prāyopaveśaṁ prati lakṣīkṛtyety arthaḥ | na anyasmin karma-jñāna-devatāntare bhāvo yasya saḥ ||7||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vyavacchidya vinirdhārghya prāyopaveśaṁ prati lakṣīkṛty ety arthaḥ | ananya-bhāvaḥ kṛṣṇaikaniṣṭhaḥ ||7||

 **...**

|| 1.19.8-10 ||

**tatropajagmur bhuvanaṁ punānā**

**mahānubhāvā munayaḥ sa-śiṣyāḥ |**

**prāyeṇa tīrthābhigamāpadeśaiḥ**

**svayaṁ hi tīrthāni punanti santaḥ ||**

**atrir vasiṣṭhaś cyavanaḥ śaradvān**

**ariṣṭanemir bhṛgur aṅgirāś ca |**

**parāśaro gādhi-suto’tha rāma**

**utathya indrapramadedhmavāhau ||**

**medhātithir devala ārṣṭiṣeṇo**

**bhāradvājo gautamaḥ pippalādaḥ |**

**maitreya aurvaḥ kavaṣaḥ kumbhayonir**

**dvaipāyano bhagavān nāradaś ca ||**

**śrīdhara-svāmī (bhāvārtha-dīpikā) : **tatra tadā tad-darśanārthaṁ munaya upāgatā na tu tīrtha-snānārtham | kṛtārtha-tvāt | nanu tādṛśānām api tīrtha-yātrā dṛśyate tatrāha—prāyeṇeti | tīrtha-yātrā-vyājaiḥ ||8-10||

———————————————————————————————————————

**jīva-gosvāmī (krama-sandarbhaḥ) : **tatreti sākṣāc chrī-bhagavat-pāda-sambandhīni gaṅgādīni vineti jñeyam | teṣū teṣām  api paramādarāt | kiṁ vā, utprekṣā-mātram idam, na tu teṣām  apy abhiprāyaḥ | tām evāha—prāyeṇeti ||8-10||

———————————————————————————————————————

**viśvanātha-cakravartī (sārārtha-darśiṇī) : **tatra tadā tad-darśanārthaṁ munaya āgatāḥ, na tu tīrtha-snānārthaṁ kṛtārthatvāt | nanu, tādṛśānām api tīrtha-yātrā dṛśyate ? tatrāha—prāyeṇeti | tīrtha-yātrā-vyājaiḥ | tena tīrthebhyo’pi parīkṣito darśanaṁ te hy adhikaṁ gūḍhaṁ niranaiṣur iti bhāvaḥ | akasmād udbhūta-gati-svānandaṇyathānupapattyā sarvajñatayā bhāvi vṛttāntaṁ jñātvā śrī-bhāgavatāmṛta-pānārtham iti bhāvaḥ ||8-10||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tatra tadā tad-darśanāya munaya upa-jagmur na tu tīrtha-snānāya kṛtārthatvāt | nanu tādṛśānām api tīrthayātrā dṛṣṭā? tatrāha—prāyeṇeti | tīrthayātrāyā apadeśair vyājair iti | tena parīkṣito mahā-bhāgavatasya darśanaṁ tīrthebhyo'py adhikaṁ tair antar niścitam iti bhāvaḥ | akasmād adbhutena mahānandena bhāvi-śrī-bhāgavata-pārāyaṇam anumāya teṣām  āgamanam abhūd iti bodhyam ||8||

gādhi-suto viśvāmitraḥ, rāmo jāmadagnyaḥ, indra-pramadaś cen-mavāhaś ca tau ||9-10||

 **...**

|| 1.19.11 ||

**anye ca devarṣi-brahmarṣi-varyā**

**rājarṣi-varyā aruṇādayaś ca|**

**nānārṣeya-pravarān sametān**

**abhyarcya rājā śirasā vavande ||**

**śrīdhara-svāmī (bhāvārtha-dīpikā) : **aruṇādayaḥ kāṇḍarṣitva-viśeṣeṇa pṛthak nirdiṣṭāḥ | nānā yāny ārṣeyāṇi ṛṣīṇāṁ gotrāṇi teṣu pravarān śreṣṭhān | śirasā bhuvaṁ spṛṣṭvā vavande || ||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **aruṇodayaḥ kāṇḍarṣitva-viśeṣeṇa pṛthaṇ-nirdiṣṭāḥ ||11||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **nānā-bhūtānyārṣeyāṇi ṛṣi-gotrāṇi teṣu pravarān ||11||

 **...**

|| 1.19.12 ||

**sukhopaviṣṭeṣv atha teṣu bhūyaḥ**

**kṛta-praṇāmaḥ sva-cikīrṣitaṁ yat | **

**vijñāpayām āsa vivikta-cetā**

**upasthito’gre’bhigṛhīta-pāṇiḥ ||**

**śrīdhara-svāmī (bhāvārtha-dīpikā) : **vijñāpanārthaṁ punaḥ kṛta-praṇāmaḥ | viviktaṁ śuddhaṁ ceto yasya | abhigṛhītau saṁyojitau pāṇī yena saḥ | sva-cikīrṣitaṁ prāyopaveśenādi yuktam ayuktaṁ veti vijñāpayām āsa ||12||

———————————————————————————————————————

**jīva-gosvāmī (krama-sandarbhaḥ) : **vijñāpayāmāseti vakṣyamāṇam ity eva jñeyam ||12||

———————————————————————————————————————

**viśvanātha-cakravartī (sārārtha-darśiṇī) : **abhigṛhīta-pāṇiḥ kṛtāñjaliḥ ||12||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **vijñāpanārthaṁ bhūyaḥ kṛta-praṇāmaḥ | vivikta-cetāḥ śuddha-hṛt | abhigṛhītau yojitau pāṇī yena saḥ ||12||

 **...**

|| 1.19.13 ||

**rājovāca—**

**aho vayaṁ dhanyatamā nṛpāṇāṁ**

**mahattamānugrahaṇīya-śīlāḥ |**

**rājñāṁ kulaṁ brāhmaṇa-pāda-śaucād**

**dūrād visṛṣṭaṁ bata garhya-karma ||**

**śrīdhara-svāmī (bhāvārtha-dīpikā) : **anumodanenānugraham ālakṣyātmānaṁ ślāghate—aho iti | nṛpāṇāṁ madhye mahattamair anugrahaṇīyaṁ śīlaṁ vṛttaṁ yeṣāṁ te | etac ca rājñām atidurlabham ity āha | brāhmaṇānāṁ pāda-śaucāt pāda-kṣālanodakāt, dūrād ucchiṣṭa-viṇ-mūtra-pādāmbhāṁsi samutsṛjed iti smṛteḥ, dūre hi tais tad visṛjyate | tato’pi dūrād eva visṛṣṭaṁ kṣiptam | tatrāpi sthātum ayogyam ity arthaḥ | garhyaṁ karma yasyenty ātmānam uddiśyoktam ||13||

———————————————————————————————————————

**jīva-gosvāmī (krama-sandarbhaḥ) : **aho āścaryam | kim āścaryam ? tatrāha—nṛpāṇāṁ madhye vayaṁ pāṇḍavāḥ | mahattamānāṁ bhavatām anugrahaṁ śīlayanti ye svāyambhuvādayas tādṛśāḥ santo dhanyatamā jātā iti śeṣaḥ | svatas tu nṛpāṇāṁ kulam īdṛśam ity āha—rājñām iti | yato garhyaṁ karma hiṁsādi-lakṣaṇaṁ yasya tādṛśam iti ||13||

———————————————————————————————————————

**viśvanātha-cakravartī (sārārtha-darśiṇī) : **svasmin munīnāṁ svābhāvikam anugraham ālakṣyāha—aho iti | mahattamānām anugrahaṇīyam anugrahārhaṁ śīlaṁ yeṣāṁ te | etac ca rājñām atidurlabham ity āha—rājñām iti | dūrād ucchiṣṭa-viṇ-mūtra-pādāmbhāṁsi samutsṛjet iti smṛteḥ | āśramād dūra-stha-pāda-śauca-sthalād api ārād dūre rājñāṁ kulaṁ visṛṣṭam | tair brāhmaṇais tatrāpi sthātum annaujñānād ity arthaḥ | yato garhya-karma sarvato’py apavitram ||13||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **svasmin munīnām anugraham ālakṣyāha—aho iti | rājñāṁ madhye vayaṁ dhanyatamāḥ, yato mahat-tamānām anugrahaṇīyaṁ śīlaṁ yeṣāṁ te | mahad anugraho rājñāṁ durlabha ity āha—yato rājñāṁ kulaṁ brāhmaṇānāṁ pāda-śocāc caraṇa-prakṣālana-jalād ārād dūre tair visṛṣṭaṁ tyaktam | dūrād ucchiṣṭa-viṇ-mūtra-pādāmbhāṁsi samutsṛjet iti smaraṇāt | tatrāpi sthātum ayogyam ity arthaḥ | yato garhya karma sarvato'py aśuci ity arthaḥ | rājñas tathoktiḥ dainyād eva, anyathā rāja-kulena sa-brāhmaṇānāṁ vyavahārokteyo vyākupyeyuḥ ||13||

 **...**

|| 1.19.14 ||

**tasyaiva me’ghasya parāvareśo**

**vyāsakta-cittasya gṛheṣv abhīkṣṇam |**

**nirveda-mūlo dvija-śāpa-rūpo**

**yatra prasakto bhayam**[^160]** āśu dhatte ||**

**śrīdhara-svāmī (bhāvārtha-dīpikā) : **āstāṁ tāvad anugrahaḥ, brahma-śāpo’pi bhagavat-prasādād eva jāta ity āha—**tasya** garhya-karmaṇa eva | ato’**ghasya** pāpātmano **gṛheṣv āsakta-cittasya** **me** sva-prāptaye **parāvarāṇām īśa** eva **dvija-śāpatayā** babhūva | yatra yasmin śāpe sati gṛheṣu **prasakto bhayaṁ dhatte** nirviṇṇo bhavati | yato **nirveda-mūlo** nirvedo vairāgyaṁ mūlaṁ prāpti-kāraṇaṁ yasmin | svasya vairāgya-prāpyatvāt tasya ca bhaya-mūlatvāt, tad-arthaṁ dvija-śāpaṁ kāritavān ity arthaḥ ||14||

**digdarśinī** (bṛ.bhā. 2.1.29): tasyāyam arthaḥ—**tasya** gṛhya-karmaṇa eva ato'**ghasya** pāpātmanaḥ gṛheṣv **āsakta-cittasya** sva-prāptaye **parāvarāṇām īśaḥ** śrī-kṛṣṇa eva **dvija-śāpatayā** babhūva | **yatra** yasmin śāpesati **guheṣu prasakto** jano **bhayaṁ dhatte** nirviṇṇo bhavati | yato **nirveda-mūlaḥ** nirvedo vairāgyaṁ mūlaṁ prāpti-kāraṇaṁ yasmin, saḥ | svasya vairāgya-prāptatvāt tasya ca **bhaya**-mūlatvāt tad-arthaṁ **dvija-śāpaṁ** kāritavān iti ||14||

———————————————————————————————————————

**jīva-gosvāmī (krama-sandarbhaḥ) : **tatrāpīdam āścaryam ity āha—tasyaiveti | bhagavad-anugraha-śīlānāṁ vaṁśe gaṇanīyasyāpi **me** mama **abhīkṣṇaṁ gṛheṣu vyāsakta-cittasya**, tatrāpy aghasya tādṛśa-brāhmaṇāparādha-kartuḥ | **parāvareśas** tu nūnaṁ bhagavad-anugṛhīta-vaṁśajo’yam ity āmṛśya svayaṁ **dvija-śāpa-rūpas** tad-apadeśaḥ san **nirvedo**’nyatrānāsaṅga eva **mūlam** avaṣṭambhako yasya svasminn āsaṅgasya tad-rūpo’bhavat | tarhi kiṁ syāt ? tatrāha—**yatra parāvareśe prasaktaḥ** **śīghram** eva **abhayaṁ** tac-caraṇāravinda-prāptyā bhayābhāvaṁ **dhatte**—martyo mṛtyu-vyāla-bhītaḥ palāyan [bhā.pu. 10.3.21] ity-ādeḥ | ato’kasmād bhavatām apy āgamanaṁ tat-preraṇayaiva jātam iti bhāvaḥ | vakṣyate ca śrī-śukadevam upalakṣya—api me bhagavān prītaḥ [bhā.pu. 1.19.35-36] ity-ādi dvābhyām ||14||

———————————————————————————————————————

**viśvanātha-cakravartī (sārārtha-darśiṇī) : **tasyaiva garhya-karmaṇo mama, tatrāpi aghasya, brāhmaṇa-gale sarpa-niḥkṣepeṇa avamānanāt | evaṁ patita-pāvanatva-khyāpanārthaṁ parāvareśo bhagavān eva dvija-śāpa-rūpaḥ san mat-pārśvam āgataḥ | nirveda-mūlaḥ nirvedasya mūlaṁ kāraṇam ity arthaḥ | puṁstvam ārṣam | bhavad-vidha-mahat-samāgamād anumīyate | yatra bhagavān āyāti tatraiva tad-tad-bhaktāḥ svata evāyāntīty arthaḥ | yatra parāvareśe prasakta āsakto jana āśu śīghram evābhayaṁ bhayābhāvaṁ dhatte ||14||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tasyaiva garhya-karmaṇas tatrāpi brāhmaṇa-kaṇṭha-nikṣipta-mṛtoragatvāt aghasya pāpātmano me dvija -śāpa-rūpaḥ san parāvareśaḥ kṛṣṇa eva patita-pāvanatva-khyāpanāyāntikam āgato yuṣmākaṁ tad-bhaktānām āgamanād anumitaḥ | yatra parāvareśe prasakto jana āśu śīghram abhayaṁ dhatte ||14||

 **...**

|| 1.19.15 ||

**taṁ mopayātaṁ pratiyantu viprā**

**gaṅgā ca devī dhṛta-cittam īśe |**

**dvijopasṛṣṭaḥ kuhakas takṣako vā**

**daśatv alaṁ gāyata viṣṇu-gāthāḥ ||**

**śrīdhara-svāmī (bhāvārtha-dīpikā) : **tān prārthayate—tam iti dvābhyām | **taṁ mā** mām **upayātaṁ** śaraṇāgataṁ **pratiyantu** jānantu | **devī** devatā-rūpā **gaṅgā** ca pratyetu | **vā**-śabdaḥ pratikriyānādare | **gāthāḥ** kathāḥ ||15||

———————————————————————————————————————

**jīva-gosvāmī (krama-sandarbhaḥ) : **pratiyantu aṅgīkurvantu | tata eva hetor īśedhṛta-cittaṁ santaṁ māṅgaṅgā-devī cāṅgīkarotu ||15||

———————————————————————————————————————

**viśvanātha-cakravartī (sārārtha-darśiṇī) : **tān prārthayate dvābhyām | **taṁ mā** mām | **upayātaṁ** śaraṇāgataṁ **pratiyantu** jānantu | **devī** devatā-rūpā **gaṅgā** ca pratyetu | **vā**-śabdaḥ pratikriye’nādare | **gāthāḥ** kathāḥ ||15||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **munīn prārthayate dvābhyāṁ—he viprāḥ! taṁ mām upayātaṁ śaraṇāgataṁ bhavantaḥ pratiyantu, gaṅgā-devī ca pratyetu, kuhakaḥ kapaṭa-rūpaḥ ||15||

**...**

**|| 1.19.16 ||**

**punaś ca bhūyād bhagavaty anante**

**ratiḥ prasaṅgaś ca tad-āśrayeṣu |**

**mahatsu yāṁ yām upayāmi sṛṣṭiṁ**

**maitry astu sarvatra namo dvijebhyaḥ ||**

**śrīdhara-svāmī (bhāvārtha-dīpikā) : **sa **āśrayo** yeṣāṁ teṣu **pra**kṛṣṭaḥ **saṅgo bhūyāt** | tasyāṁ tasyāṁ sṛṣṭau janmani ||16||

———————————————————————————————————————

**kaivalya-dīpikā :** **punaś ceti** | evaṁ jīvanmuktaṁ lakṣayitvā tan-māhātmyaṁ bruvāṇaḥ, tat-saṅginaḥ puruṣān stauti—**punaś ca** iti | **punar** janmāntare **tad-āśrayeṣu** bhagavad-āśrayeṣu | **pra**kṛṣṭa-**saṅgo** **yāṁ yāṁ sṛṣṭim upayāmi,** tatra tatra  mahat-saṅgo **bhūyāt** | taj-janma-viśeṣaṁ prārthayan **namo dvijebhyaḥ** iti puraḥ-sthitān ṛṣīn rājānam api ||16|| [mu.pha. 19.41]

———————————————————————————————————————

**jīva-gosvāmī (krama-sandarbhaḥ) : sṛṣṭiṁ** janma | anyatra **sarvatra** tu **maitrī** aviṣamā-dṛṣṭir **astu** | brāhmaṇeṣu tv ādara-viśeṣo’stv ity āha—nama iti ||16|| (prīti-sandarbha 44)

———————————————————————————————————————

**viśvanātha-cakravartī (sārārtha-darśiṇī) : punaś ca** punar api | **yāṁ yāṁ sṛṣṭiṁ** janma prāpnomi, tasyāṁ **bhagavati ratiḥ** | tad-bhakteṣu **pra**kṛṣṭaḥ **saṅgaḥ** | sarva-jīveṣu **maitrī** iti mad-vāñchita-trayaṁ bhūyāt iti prārthya praṇamann āha—nama iti | yad vā, brāhmaṇān ādara-jātānutāpa āha—**brāhmaṇebhyo namo bhūyād** iti vāñchita-catuṣṭayaṁ ca ||16||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **punaś ca punar api yāṁ yāṁ sṛṣṭiṁ janmopayāmi, tasyāṁ tasyām anante bhagavati vatir me bhūyāt-tad āśrayeṣu mahatsu prasaṅgaś ca, sarvatra maitrī ceti trayaṁ prārthya namaskaroti nama iti ||16||

 **...**

|| 1.19.17 ||

**iti sma rājādhyavasāya-yuktaḥ**

**prācīna-mūleṣu kuśeṣu dhīraḥ |**

**udaṅ-mukho dakṣiṇa-kūla āste**

**samudra-patnyāḥ sva-suta-nyasta-bhāraḥ ||**

**madhvācāryaḥ (bhāgavata-tātparyam) : **gaṅgāyām udaka eva kiñcid dakṣiṇa-bhāge prasāde tathā hi mahābhārate ||17||

———————————————————————————————————————

**śrīdhara-svāmī (bhāvārtha-dīpikā) : **adhyavasāyo niścayaḥ | **prācīnāni** prāg-agrāṇi **mūlāni** yeṣāṁ, teṣu prāg-agreṣu **kuśeṣvāste** sma | **sva-sute** jamanejaye **nyasto bhāro** rājyaṁ yena saḥ ||17||

———————————————————————————————————————

**jīva-gosvāmī (krama-sandarbhaḥ) : mūlam** antaḥ | antaś cāgre’pi _| _tasmāl lakṣaṇayā _prāg-agreṣv_ ity evaṁ vyākhyātam ||17||

———————————————————————————————————————

**viśvanātha-cakravartī (sārārtha-darśiṇī) :** samudra-patnyā gaṅgāyāḥ ||17||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ity evam adhyavasāyena yukto rājā samudra-patnyāḥ śrī-gaṅgāyāḥ, svasute janamejaye nyasto rājya-bhāro yena saḥ āste sma ||17||

 **...**

|| 1.19.18 ||

**evaṁ ca tasmin nara-deva-deve**

**prāyopaviṣṭe divi deva-saṅghāḥ |**

**praśasya bhūmau vyakiran prasūnair**

**mudā muhur dundubhayaś ca neduḥ ||**

———————————————————————————————————————

**śrīdhara-svāmī (bhāvārtha-dīpikā) :** mudā vyakiran | deva-saṅghair vāditā dundubhayo neduḥ ||18||

———————————————————————————————————————

**jīva-gosvāmī (krama-sandarbhaḥ) : **prasūnaiḥ prasūnānīty arthaḥ ||18||

———————————————————————————————————————

**viśvanātha-cakravartī (sārārtha-darśiṇī) : vyakiran** vṛṣṭim akurvan | **neduḥ** svayam eva ||18||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **praśasya prāyopaveśaṁ saṁstūya, vyakiran vṛṣṭim akurvan neduḥ svayam eva ||18||

 **...**

|| 1.19.19 ||

**maharṣayo vai samupāgatā ye**

**praśasya sādhv ity anumodamānāḥ |**

**ūcuḥ prajānugraha-śīla-sārā**

**yad uttama-śloka-guṇābhirūpam ||**

**śrīdhara-svāmī (bhāvārtha-dīpikā) :** prajānugrahe śīlaṁ svabhāvaḥ sāro balaṁ ca yeṣām  | uttama-śloka-guṇair abhirūpaṁ sundaram iva ||19||

———————————————————————————————————————

**jīva-gosvāmī (krama-sandarbhaḥ) : _sundaram iva _**iti ṭīkāyām iva-śabdo vākyālaṅkāraḥ ||19||

———————————————————————————————————————

**viśvanātha-cakravartī (sārārtha-darśiṇī) : yad** yataḥ | **prajānugraheśīlaṁ sāro** balaṁ ca yeṣāṁ te | tasmāt **uttamaḥ-ślokasya** śrī-kṛṣṇasyeva **guṇair abhirūpaṁ** sundaraṁ rājānam ūcuḥ | yad vā, **yad** uttamaḥ-śloka-guṇānurūpaṁ bhavet, tad eva ūcuḥ ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **maharṣayaś ca deva-kṛtaṁ rājñaḥ pūjanaṁ sādhv iti praśasyānumodamānaḥ | santaḥ uttamaḥ-ślokasya guṇānurūpaṁ yat syāt-tad evocuḥ | kīdṛśāḥ? prajānugrahe śīlaṁ sāro balaṁ ca yeṣāṁ te ||19||

 **...**

|| 1.19.20 ||

**na vā idaṁ rājarṣi-varya citraṁ**

**bhavatsu kṛṣṇaṁ samanuvrateṣu |**

**ye’dhyāsanaṁ rāja-kirīṭa-juṣṭaṁ**

**sadyo jahur bhagavat-pārśva-kāmāḥ ||**

**śrīdhara-svāmī (bhāvārtha-dīpikā) : bhavatsu** pāṇḍor vaṁśyeṣu | **yejahur** iti yudhiṣṭhirādy-abhiprāyeṇa ||20||

———————————————————————————————————————

**jīva-gosvāmī (krama-sandarbhaḥ) : bhagavat-pārśva-kāmā** ity atra tat-sāmīpya-kāmanāpi vyākhyeyā | tat-prīti-viśeṣātiśayavatāṁ hi teṣāṁ tat-kṛtārti-bhareṇaiva tat-sphūrtāv apy atṛptau satyāṁ tat-sāmīpya-prāpteś ca tat-prāpti-vighātaka-saṁsāra-bandhana-troṭanasya ca prārthanaṁ dṛśyate, pitṛ-mātṛ-prīty-eka-sukhināṁ vidūra-bandhānāṁ bālakānām iva | evam evoktaṁ śrī-prahlādena—trasto’smy ahaṁ kṛpaṇa-vatsala [bhā.pu. 7.9.16] ity ādau, te’ṅghri-mūlaṁ prīto’pavarga-śaraṇaṁ hvayase kadā nu iti ||20||

**kṛṣṇa-sandarbhaḥ** (47): **bhavatsu** pāṇḍor vaṁśyeṣu **ye jahur** iti śrī-yudhiṣṭhirādy-abhiprāyeṇa | ata eva tatra sthitānāṁ sarva-śrotṝṇām api śrī-kṛṣṇa eva tātparyam āyāti ||20||

———————————————————————————————————————

**viśvanātha-cakravartī (sārārtha-darśiṇī) : **ye yudhiṣṭhirādyāḥ ||20||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **bhavatsu bhārateṣu tatrāpi kṛṣṇaṁ samanuvrateṣu pāṇḍaveṣu yudhiṣṭhirādiṣu ||20||

 **...**

|| 1.19.21 ||

**sarve vayaṁ tāvad ihāsmahe’tha**

**kalevaraṁ yāvad asau vihāya |**

**lokaṁ paraṁ virajaskaṁ viśokaṁ**

**yāsyaty ayaṁ bhāgavata-pradhānaḥ ||**

**śrīdhara-svāmī (bhāvārtha-dīpikā) : **parasparaṁ saṁmantryante—sarva iti | **paraṁ** śreṣṭhaṁ lokam | tatra hetuḥ—**virajaskaṁ** nirmāyaṁ **viśokaṁ** ca yāsyatīti | kulas tatrāha—ayam iti ||21||

———————————————————————————————————————

**jīva-gosvāmī (krama-sandarbhaḥ) : **loka-śabdena cātra nānyal lakṣyate, bhagavat-pārśva-kāmā [bhā.pu. 1.19.20] iti teṣām  evokti-svārasyāt | **bhāgavata-pradhāna** iti ca | tasmād ante ced brahma-kaivalyaṁ manyate, tathāpi krama-bhagavat-prāpti-rītyā tad-anantaraṁ bhagavat-prāptis tv avaśyaṁ manyetaiva | yathājāmilasya darśitam ||21|| [prīti-sandarbha 53]

———————————————————————————————————————

**viśvanātha-cakravartī (sārārtha-darśiṇī) : **rājño’dhyavasāyaṁ śrutvā sveṣām apy adhyavasāyaṁ rājānaṁ śrāvayantaḥ parasparaṁ mantrayante—sarve iti ||21||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **munayo rājño'dhyavasāyaṁ paśyantaḥ sveṣāṁ ca tat-poṣakaṁ taṁ śrāvayanto mitho mantrayante—sarve vayam iti ||21||

 **...**

|| 1.19.22 ||

**āśrutya tad ṛṣi-gaṇa-vacaḥ parīkṣit**

**samaṁ madhu-cyud guru cāvyalīkam |**

**ābhāṣatainān abhinandya yuktān**

**śuśrūṣamāṇaś caritāni viṣṇoḥ ||**

**śrīdhara-svāmī (bhāvārtha-dīpikā) : **āśrutyākarṇya | samaṁ pakṣa-pāta-śūnyam | madhu-cyud amṛta-srāvi | guru gambhīrārtham | avyalīkaṁ satyam ||22||

———————————————————————————————————————

**jīva-gosvāmī (krama-sandarbhaḥ) : **madhucyut manohara-śabdam | guru mahatārthena prayuktam ||22||

———————————————————————————————————————

**viśvanātha-cakravartī (sārārtha-darśiṇī) : **samaṁ pakṣapāta-śūnyaṁ vayam āsmahe iti | madhu-cyud amṛta-srāvi—bhāgavata-pradhāna iti | guru gambhīrārtham | virajaskaṁ lokam iti | avyalīkaṁ satyaṁ lokaṁ yāsyatīti ṛṣi-gaṇa-vacaś catuṣṭayam āśrutya | virajaskaṁ lokaṁ bhagaval-lokam eveti pūrva-ślokoktābhyāṁ bhavatsv iti bhagavat-pārśva-kāmā iti padābhyāṁ vyākhyeyam ||22||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **samaṁ vayam iha tāvad āsmahe ity evaṁ pakṣapāta-rahitaṁ | madhucyut bhāgavata-pradhāna ity amṛta-srāvi | guru-virajaskaṁ lokam iti gambhīrārthakam | avyalīkaṁ yāsyatyayam iti satyam ity evaṁ catuṣṭayam ṛṣi-gaṇa-vacaḥ āśrutya parīkṣid etān-ṛṣīnābhāṣata ||22||

 **...**

|| 1.19.23 ||

**samāgatāḥ sarvata eva sarve**

**vedā yathā mūrti-dharās tri-pṛṣṭhe |**

**nehātha nāmutra ca kaścanārtha**

**ṛte parānugraham ātma-śīlam ||**

**śrīdhara-svāmī (bhāvārtha-dīpikā) : **trayāṇāṁ lokānāṁ pṛṣṭhe upari satya-loke vedā yathā mūrti-dharā bhavanti, tat-tulyāḥ | jñānātiśayam uktvā kṛpālutām āha—neheti | bhavatāṁ prayojanaṁ parānugrahaṁ vinā nāsti | tarhi sa evārthaḥ syāt ? na, ātma-śīlaṁ sva-svabhāvam ||23||

———————————————————————————————————————

**jīva-gosvāmī (krama-sandarbhaḥ) : **arthaḥ prārthanīyaṁ vastu | parānugrahaś ca na vicāra-pūrvaka ity āha—ātma-śīlam iti ||23||

———————————————————————————————————————

**viśvanātha-cakravartī (sārārtha-darśiṇī) : **trayāṇāṁ lokānām upari pṛṣṭhe satya-loke | jñānātiśayatām uktvā kṛpālutātiśayatām āha—neheti | parānugrahaṁ vinā | tarhi sa evārthaḥ syāt ? na, ātma-śīlaṁ sva-svabhāvam ||23||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **eyāṇāṁ lokānāṁ pṛṣṭhe upari satya-loke yathā vedā mūrti-dharās tathā tat-tulyā bhavantaḥ | jñānātiśayam uktvā dayālutām āha—neheti | tarhi parānugraha evārthaḥ syāt-tatrāha—ātma-śīlaṁ svabhāvaḥ ||23||

 **...**

|| 1.19.24 ||

**tataś ca vaḥ pṛcchyam imaṁ vipṛcche**

**viśrabhya viprā iti-kṛtyatāyām |**

**sarvātmanā mriyamāṇaiś ca kṛtyaṁ**

**śuddhaṁ ca tatrāmṛśatābhiyuktāḥ ||**

**śrīdhara-svāmī (bhāvārtha-dīpikā) :** pṛcchyaṁ praṣṭavyam | viśrabhya viśvāsaṁ kṛtvā | evaṁ kartavyam ity asya bhāva iti-kṛtyatā tasmin viṣaye | sarvātmanā sarvāvasthāsu yat kṛtyaṁ, viśeṣataś ca mriyamāṇais tac ca śuddhaṁ pāpa-saṁparka-rahitam āmṛśata vicārayata ||24||

———————————————————————————————————————

**jīva-gosvāmī (krama-sandarbhaḥ) : **viśrabhyeti, kṛṣṇāṅghri-sevām evaita upadekṣyantīty abhiprāyāt | śuddham iti kaniṣṭha-madhyama-sādhana-miśratā-rahitaṁ sarvottamam ity arthaḥ | tac ca kṛṣṇāṅghri-sevā-rūpam eveti gūḍho’bhiprāyaḥ ||24||

———————————————————————————————————————

**viśvanātha-cakravartī (sārārtha-darśiṇī) : **imaṁ vo yuṣmākam apy anugrahaṁ vipṛcche—kim-ākāraḥ sa cikīrṣitavya iti pṛcchāmi | pṛcchyaṁ praṣṭum arham, tatraivādhyavasāyārtham iti bhāvaḥ | viśrabhya tatraiva me viśvāso bhāvīti jānīteti bhāvaḥ | itikṛtyā evaṁ kartavyās tapo-yoga-jñānādayas teṣāṁ bhāva iti-kṛtyatā | tasyāṁ satyāṁ mriyamāṇair janais tapo-yogādīnām evaṁ-kartavyatve sati sarvātmanā mama yatra śuddhaṁ kṛtyam, atra āmṛṣata vicārayata—sarvaika-vākyatayā niścitya kartum ājñāpayateti bhāvaḥ ||24||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **imaṁ vo'nugrahaṁ vipṛcche, kīdṛśaḥ sa mayi cikīrṣitavya iti vipṛcchāmi | pṛcchyaṁ tatraivādhyavasāyārthaṁ praṣṭuṁ yogyam ity arthaḥ | viśrabhya tatraiva me viśvāso bhāvīti bodhyam ity arthaḥ | iti kṛtyā evaṁ karma-tapo-yogādayaḥ kāryās teṣāṁ bhāva iti-kṛtyatā tasyāṁ viṣaye sarvātmanā sarvāsvavasthāsu yat kṛtyaṁ viśeṣato mriyamāṇaiś ca yat, tac ca śuddhaṁ hiṁsā-śūnyam āmṛśata vicārayata | sarvaikamatyā niścityānuṣṭhātum ājñāpayeteti bhāvaḥ ||24||

 **...**

|| 1.19.25 ||

**tatrābhavad bhagavān vyāsa-putro**

**yadṛcchayā gām aṭamāno’napekṣaḥ |**

**alakṣya-liṅgo nija-lābha-tuṣṭo**

**vṛtaś ca bālair avadhūta-veṣaḥ ||**

**śrīdhara-svāmī (bhāvārtha-dīpikā) :** ** **tatra teṣu yāga-yoga-tapo-dānādibhir vivadamāneṣu satsu yadṛcchayā gāṁ paryaṭan vyāsa-putras tatrābhavat prāptaḥ | na lakṣyam āśramādi-liṅgaṁ yasya | avadhūto’vajñayā janais tyakto yas tasyeva veṣo yasya saḥ ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tatra yāga-yoga-tapo-dānādi-vyavasthāsv aikamatyābhāvena sarveṣu muniṣu tadaiva sva-sva-manasā śrī-śukāgamanam īhamāneṣu netraiś ca tad-vartma-nirīkṣamāṇeṣu satsu, vyāsa-putras tatrābhavat prāptaḥ ||25||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tatra kim asyopadeśyam ity alabdhaikamatye sarva-sārajñaḥ śukaś ced āgacchet tad enam upadiśet, asmākaṁ ca tac-chravaṇena parānandaḥ syād iti tad āgatim apekṣamāṇe muni-samāje vyāsa-putro'bhavat | janmārabhya śrī-kṛṣṇaika-niṣṭho'dhunā tyaktarājyo gṛhīta-prāyaḥ parīkṣit-tat-kathāśravaṇātiyogyo'sti taṁ mad adhītaṁ śrī-kṛṣṇa-caritāmṛtavāṣa mahā-purāṇaṁ śrāvayiṣyāmīti niścitya svayam āgamad ity arthaḥ | anapekṣo niṣpṛhaḥ | matāntarāṇi ca munyantarāṇāṁ tucchatvād anicchat yato nijasya sva-prabhoḥ kṛṣṇasya lābhena sadaiva sākṣāt-kāreṇa tuṣṭaḥ | na lakṣyat liṅgam āśrama-cihnaṁ yasya saḥ, avadhūto janair avajñāto veṣo yasya saḥ ||25||

**...**

|| 1.19.26 ||

**taṁ dvyaṣṭa-varṣaṁ sukumāra-pāda-**

**karoru-bāhv-aṁsa-kapola-gātram |**

**cārv-āyatākṣonnasa-tulya-karṇa-**

**subhrv-ānanaṁ kambu-sujāta-kaṇṭham ||**

**śrīdhara-svāmī (bhāvārtha-dīpikā) : **tam ity-ādīnāṁ pratyutthitā iti tṛtīya-ślokenānvayaḥ | dvi-guṇāny aṣṭau varṣāṇi yasya | sukumārau komalau pādau karāv ūrū bāhū aṁsau kapolau gātraṁ ca yasya | cāruṇī āyate ākṣiṇī yasmin | unnatā nāsā yasmin | lamba-hrasvādi-vaiṣamyaṁ vinā tulyau karṇau yasmin | śobhane ca bhruvau yasmin evaṁ-bhūtam ānanaṁ yasya | kambuvad-rekhā-trayāṅkitaḥ suṣṭhu jātaḥ kaṇṭho yasya ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ṣoḍaśa-varṣa-vayasam | cāruṇī āyate akṣiṇī yasmin, unnatā nāsā yasmin | lamba-hrasvādi-vaiṣamyaṁ vinā tulyau karṇau yasmin, śobhane bhruvau yasmin, tathā-bhūtam ānanaṁ yasya tam | kambuḥ śaṅkhaḥ tadvad rekhā-trayāṅkitaḥ sujātaḥ kaṇṭho yasya tam ||26||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **taṁ prati munaya utthitā iti tṛtīyena sambandhaḥ | dviguṇitānyaṣṭau varṣāṇi yasya ṣoḍaśa-varṣavayasam ity arthaḥ | sukumārau komalau pādau karāv ūrūbāhū aṁsau kapolau gātraṁ ca yasya taṁ | cārūṇi āyate dīrghe akṣiṇī yasmin | unnatā nāsā yasmin, hrasvādi-vaiṣamyaṁ vinā tulyau karṇau yasmin | śobhane bhruvau yasmin | tādṛśa-mānanaṁ yasya taṁ | kambuvad rekhātrayāñcitaḥ sujātaḥ komalaḥ kaṇṭho yasya tam ||26||

 **...**

|| 1.19.27 ||

**nigūḍha-jatruṁ pṛthu-tuṅga-vakṣasam**

**āvarta-nābhiṁ vali-valgūdaraṁ ca |**

**dig-ambaraṁ vaktra-vikīrṇa-keśaṁ**

**pralamba-bāhuṁ svamarottamābham ||**

**śrīdhara-svāmī (bhāvārtha-dīpikā) : **kaṇṭhasyādho-bhāgayoḥ sthite te asthinī **jatruṇī** | māṁsena nigūḍhe jatruṇī yasya | **pṛthu** vistīrṇaṁ **tuṅgam** unnataṁ ca **vakṣo** yasya | **āvartavan nābhir** yasya | **valibhis** tiryaṅ-nimna-rekhābhir **valgu** ramyam **udaraṁ** yasya | **diśa evāmbaraṁ** yasya | **vakrā vikīrṇāḥ keśā** yasya | **pralambau bāhū** yasya | **svamareṣu** śreṣṭha-deveṣu **uttamo **haris tadvad **ābhā** yasya tam ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nigūḍhe māṁsale jatruṇī kaṇṭhasyādho-bhāgayoḥ sthite asthinī yasya tam | svamareṣu deva-śreṣṭheṣv apy uttamaḥ śrī-kṛṣṇaḥ, tat-tulya-kāntim ||27||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **māṁsalatvān-nigūḍhe jakruṇī kaṇṭhasyādhobhāgayoḥ sthite asthinī yasya taṁ | pṛthu vistīrṇaṁ tuṅgaṁ ca vakṣo yasya tam | āvarta iva nābhir yasya taṁ, valibhi-stri-sṛbhir valgu manojñam udaraṁ yasya taṁ | svamareṣu deva-śreṣṭheṣu brahmādiṣūttamaḥ śrī-kṛṣṇas tad ābhaṁ, hṛd-vibhāta-kṛṣṇatvāt samucchalitayā tat-kāntyā labdhatat-sārūpyam ity arthaḥ ||27||

 **...**

|| 1.19.28 ||

**śyāmaṁ sadāpīvya-vayo-'ṅga-lakṣmyā**

**strīṇāṁ mano-jñaṁ rucira-smitena |**

**pratyutthitās te munayaḥ svāsanebhyas**

**tal-lakṣaṇa-jñā api gūḍha-varcasam ||**

**madhvācāryaḥ (bhāgavata-tātparyam) : **kaiśora-yauvanābhyantaḥkāla āpīvyam ucyata ity abhidhānam ||28||

———————————————————————————————————————

**śrīdhara-svāmī (bhāvārtha-dīpikā) : **sadā apīvyam atyuttamaṁ yad vayo yauvanaṁ tena yāṅga-lakṣmīr deha-kāntis tayā rucira-smitena ca | gūḍha-varcasam api pratyutthitās taṁ dṛṣṭvā pratyudgamaṁ kṛtavānta ity arthaḥ ||28||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yataḥ sadā sthiram eva yad apīvyam atyuttamaṁ vayo nava-yauvanaṁ tena yā aṅgasya lakṣmīḥ śobhā tayā rucireṇa svābhāvikena smitena strīṇāṁ manojñaṁ manoharaṁ gūḍha-varcasam api taṁ dṛṣṭvā ||28||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tad āha—śyāmam iti | sadā sthiram eva yat apīcyaṁ kamanīyaṁ vayo nava-yauvanaṁ tena yāṅgānāṁ lakṣmīs tayā rucireṇa svabhāva-siddhena smitena ca strīṇāṁ yuvatīnāṁ manojñaṁ citta-haraṁ taṁ gūḍhavarcasam api vīkṣya ||28||

 **...**

|| 1.19.29 ||

**sa viṣṇu-rāto’tithaya āgatāya**

**tasmai saparyāṁ śirasājahāra |**

**tato nivṛttā hy abudhāḥ striyo’rbhakā**

**mahāsane sopaviveśa pūjitaḥ ||**

**śrīdhara-svāmī (bhāvārtha-dīpikā) : **śirasaiva saprayām ājahārātma-nivedanaṁ kṛtavān | tena sahāgatāḥ stry-ādayo nivṛttāḥ | sa copaviveśa | sandhir ārṣaḥ ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **viṣṇurātaḥ parīkṣit śirasā saparyām ājahāra nati-pūrvikāṁ pūjāṁ cakāra, tataḥ stry-ādayo nivṛttā babhūvuḥ | sa ca śuko mahāsane viṣṇurātena pūjāṅgatvenārpite upaviveśa | sandhir ārṣaḥ ||29||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **sa viṣṇurātaḥ parīkṣit-tasmai brahmarātāyātithaye śukāya śirasā saparyāṁ pūjām ājahāra | sākṣāt-kandarpo'yam iti striyo, vikṣipto'yam ity arbhakāś cābudhāḥ amum anuvṛttā nivṛttāḥ | munibhyo bhayenāpalāyanta | sa ca pūjitaḥ muni-kartṛkā muni-karmikā ca praṇati-pariṣvaṅga-kṣema-praśnāḥ pūjā jātā yasya saḥ | tena ca sarve munayas taṁ praṇemuḥ, tena cāśliṣṭāḥ pṛṣṭakṣemāś ca babhūvuḥ | śrī-nārada-parāśara-bādarāyaṇādayas tu sāśraṁ sagad-gadam āśliṣya śiro jighrantaḥ kṣemaṁ papracchur ity arthaḥ | sa ca tān vavande iti bodhyam | īdṛśaḥ san mahati deśika-yogye āsane tadājñayā sarvābhyarthanayā copaviveśa | so'ci lope cet pāda-pūraṇam [pā. 6.1.134] iti sūtrāt sandhiḥ ||29||

 **...**

|| 1.19.30 ||

**sa saṁvṛtas tatra mahān mahīyasāṁ**

**brahmarṣi-rājarṣi-devarṣi-saṅghaiḥ |**

**vyarocatālaṁ bhagavān yathendur**

**graharkṣa-tārā-nikaraiḥ parītaḥ ||**

**śrīdhara-svāmī (bhāvārtha-dīpikā) : **sa bhagavān brahmarṣy-ādi-saṅghaiḥ saṁvṛtaḥ sannalaṁ vyarocat | grahāḥ śukrādayaḥ | ṛkṣāṇy aśviny-ādīni | anyās tārāḥ ||30||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tatra tasmin mahāsane upaviṣṭaḥ mahīyasām api mahānsa bhagavān śukaḥ brahmarṣy-ādibhiḥ sa-vṛtaḥ yathā grahādibhiḥ parīte indus tadvad alaṁ vyarocata | grahāḥ śukrādyāḥ nakṣatrāṇy aśviny-ādīni, tārās tad-anyāḥ | brahmarṣayo vaśiṣṭhādayaḥ rājarṣaya ārṣṭiṣeṇādayaḥ | devarṣayo nāradādayaḥ ||30||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tatropaviṣṭasya śobhām āha—sa iti | grahāḥ śukrādayaḥ, ṛkṣāṇi aśvinyādīni, tārāḥ tad anyāḥ | atra nāradādibhyo'pi tasyotkarṣo nanda-sutaikāntitvād bodhyaḥ ||30||

 **...**

|| 1.19.31 ||

**praśāntam āsīnam akuṇṭha-medhasaṁ**

**muniṁ nṛpo bhāgavato'bhyupetya |**

**praṇamya mūrdhnāvahitaḥ kṛtāñjalir**

**natvā girā sūnṛtayānvapṛcchat ||**

**śrīdhara-svāmī (bhāvārtha-dīpikā) : **na kuṇṭhā sarvāryeṣu medhā yasya tam | praṇamya praśnārthaṁ punar natvā ||3 ||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **praśnārthaṁ punar natvā sūnṛtayā madhurayā girā’kuṇṭha-medhasaṁ na kuṇṭhā sarvārtheṣu medhā yasya tam anvapṛcchat ||31||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **na kuṇṭhā nikhileṣv artheṣu medhā yasya tam | praśnārthaṁ punarnatvā ||31||

 **...**

|| 1.19.32-33 ||

**parīkṣid uvāca—**

**aho adya vayaṁ brahman sat-sevyāḥ kṣatra-bandhavaḥ |**

**kṛpayātithi-rūpeṇa bhavadbhis tīrthakāḥ kṛtāḥ ||**

**yeṣāṁ saṁsmaraṇāt puṁsāṁ sadyaḥ śuddhyanti vai gṛhāḥ |**

**kiṁ punar darśana-sparśa- pāda-śaucāsanādibhiḥ ||**

**śrīdhara-svāmī (bhāvārtha-dīpikā) : **sūnṛtāṁ girim āha—aho iti pañcabhiḥ | satāṁ sevyā jātāḥ | yataḥ atithi-rūpeṇa hetunā tīrthakā yogyāḥ kṛtāḥ ||32||33||

———————————————————————————————————————

**jīva-gosvāmī (krama-sandarbhaḥ) : **satāṁ sadācārāṇāṁ sevyā ādara-yogyāḥ ||32-33||

———————————————————————————————————————

**viśvanātha-cakravartī (sārārtha-darśiṇī) : **tad evāha—aho ity aṣṭabhiḥ | he brahman! kṣatra-bandhavo vayaṁ satāṁ sevyā ādaraṇīyā jātāḥ, yato’tithi-rūpeṇa bhavadbhis tīrthakāḥ kṛṭaḥ pavitrīkṛtāḥ ||32|| yeṣāṁ smaraṇāt yat-kartṛkāt yat-karmakād vā | gṛhā api kiṁ punaḥ kalatra-putra-dehāḥ ||33||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tāṁ giram āha—aho iti pañcabhiḥ | kṣatra-bandhavo'pi vayam adya sat-sevyāḥ, santaḥ sevyāḥ yeṣāṁ te sat-sevādhikāriṇo jātā ity arthaḥ | tīrthakā iti tīrthāni kṛtāni, svārthikāḥ prakṛtito liṅga-vacanānyativartante iti bhāṣyokteḥ puṁstvam | yatra bhavatām āgamas tan-nindyam api sthānaṁ jana-pāvanaṁ bhavatīty arthaḥ ||32|| \
 \
yeṣām  iti yat-karmakād-yat-kartṛkād vā smaraṇād ity arthaḥ, gṛhā api kiṁ punaḥ dārāpatya-śarīrāṇīty arthaḥ ||33||

 **...**

|| 1.19.34 ||

**sānnidhyāt te mahā-yogin pātakāni mahānty api |**

**sadyo naśyanti vai puṁsāṁ viṣṇor iva suretarāḥ ||**

**śrīdhara-svāmī (bhāvārtha-dīpikā) : **viṣṇoḥ sānnidhyād asurādaya[^161] iva ||34||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**baladeva-vidyabhūṣaṇaḥ (vaiṣṇavānandinī) : **suretaro daityādayaḥ ||34||

 **...**

|| 1.19.35 ||

**api me bhagavān prītaḥ kṛṣṇaḥ pāṇḍu-suta-priyaḥ |**

**paitṛ-ṣvaseya-prīty-arthaṁ tad-gotrasyātta-bāndhavaḥ ||**

**śrīdhara-svāmī (bhāvārtha-dīpikā) : **pāṇḍu-sutānāṁ priyo’tas teṣāṁ paitṛṣvastreyānāṁ prīty-arthaṁ tad-gotrasya me āttaṁ svīkṛtaṁ bāndhavaṁ bandhu-kṛtyaṁ yena saḥ ||35||

———————————————————————————————————————

**jīva-gosvāmī (kṛṣṇa-sandarbhaḥ, 48) : **teṣāṁ paitṛ-ṣvaseyāṇāṁ pāṇḍu-sutānāṁ gotrasya me āttaṁ svīkṛtaṁ bāndhavaṁ bandhu-kṛtyaṁ yena ||35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **paitṛ-ṣvasreyādīnāṁ yudhiṣṭhirādīnāṁ tad-gotrasyāpi me āttaṁ svīkṛtaṁ bāndhavaṁ bandhu-kṛtyaṁ yena saḥ | tasmāt tenaiva tvaṁ man-nistārārthaṁ preṣito’sīty anumīyate iti bhāvaḥ ||35||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **paitṛsv asrayāṇāṁ yudhiṣṭhirādīnāṁ prītaye tad-gotrasyāpi mamāttam aṅgīkṛtaṁ bāndhavaṁ bandhu-kṛtyaṁ yena saḥ, tathā ca tena tvaṁ madundhārāya iha preṣito'sīti bhāvaḥ ||35||

 **...**

|| 1.19.36 ||

**anyathā te’vyakta-gater darśanaṁ naḥ kathaṁ nṛṇām |**

**nitarāṁ mriyamāṇānāṁ saṁsiddhasya vanīyasaḥ ||**

**śrīdhara-svāmī (bhāvārtha-dīpikā) : **anyathā śrī-kṛṣṇa-prasādaṁ vinā | avyaktā gatir yasya | mriyamāṇānāṁ nitarāṁ kathaṁ syāt ? vanayitā yācayitā vanayitṛtamo **vanīyāṁs** tasya, atyudāratayā māṁ yācethā iti pravartakasyevety arthaḥ ||36||

———————————————————————————————————————

**jīva-gosvāmī (kṛṣṇa-sandarbhaḥ, 48) : **te tava śrī-kṛṣṇasyaika-rasikasya vanīyasaḥ atyudāratayā māṁ yācethā iti pravartakasyety arthaḥ ||36||

———————————————————————————————————————

**jīva-gosvāmī (krama-sandarbhaḥ) : **vanīyasa iti tu cchandasīti hi tṛn tṛjantādiṣṭheya-sūnau bhavataḥ, turiṣṭhemayaḥsu [pā. 6.4.154] iti ca tu-śabdasya lopaḥ syāt | tato nimittābhāve naimittikasyāpy abhāvāt ṭer lopāś ca sidhyanti ||36||

———————————————————————————————————————

**viśvanātha-cakravartī (sārārtha-darśiṇī) : **vanayitā yācayitā vanayitṛtamo vanīyān | turiṣṭhemayaḥsu [pā. 6.4.154] iti tu-śabdasya lopaḥ | tato nimittāpāye naimittikasyāpy apāyāt ṭer lopāc ca vanīyān iti siddhyati | tasya atyudāratayā māṁ yācasveti pravartakasyety arthaḥ ||36||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **anyathā kṛṣṇaś cen-na preṣayet-tarhi te darśanaṁ naḥ kathaṁ? vanīyaso'tyudāratayā māṁ yācasva iti pravartayataḥ ity arthaḥ | vanu yācane dhātuḥ, tasmād-dhetum aṇṇyantāt tṛci vanayitā, tataḥ kriyāvācakād api tuś chandasi [pā. 5.3.59] iti sūtrādīyasuni tur iṣṭemeyaḥsu [pā. 6.4.154] iti sūtrāt-tṛ-śabdasya lopaḥ, tato nimittābhāve naimittikasyāpy abhāvaḥ iti nyāyādiṭo nivṛttiḥ, ṭerlopāṇ-ṇicaś ca, tato vanīyānn iti pada-siddhiḥ ||36||

 **...**

|| 1.19.37 ||

**ataḥ pṛcchāmi saṁsiddhiṁ yogināṁ paramaṁ gurum |**

**puruṣasyeha yat kāryaṁ mriyamāṇasya sarvathā ||**

**śrīdhara-svāmī (bhāvārtha-dīpikā) : **samyak siddhir yasmāt tam | kāryaṁ kartuṁ yogyam, kartavyaṁ tv āvaśyakam iti bhedaḥ | ata eva sarvathā mriyamāṇasya puruṣasya yasmin kṛte saṁsiddhir mokṣa-lakṣaṇā siddhir bhavati tat tvāṁ yogināṁ guruṁ pṛcchāmi ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **saṁsiddhiṁ samyak siddhiḥ kā tāṁ pṛcchāmi | iha saṁsiddhau yat sarvathā kartavyaṁ sādhanaṁ tat pṛcchāmi ||37||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **saṁsiddhiṁ samyak puruṣārtham | iha saṁ-siddhau yat sādhanaṁ sarvathā kartavyaṁ tat pṛcchāmi ||37||

 **...**

|| 1.19.38 ||

**yac chrotavyam atho japyaṁ yat kartavyaṁ nṛbhiḥ prabho |**

**smartavyaṁ bhajanīyaṁ vā brūhi yad vā viparyayam ||**

**śrīdhara-svāmī (bhāvārtha-dīpikā) : **yac chrotavyaṁ yaj jāpyaṁ yat kartavyaṁ yat smartavyaṁ yad ārādhyaṁ tad brūhi || viparyayam aśrotavyādi ||38||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tad eva viśiṣyāha—yac chrotavyam iti | kartavyam iti śrotavyādiṣu caturṣv evānveti | yat śrotavyaṁ śravaṇārhaṁ kartavyaṁ yaj japyaṁ japārhaṁ kartavyaṁ yat smartavyaṁ smaraṇārhaṁ kartavyaṁ yat bhajanīyaṁ bhajanārhaṁ kartavyam ity evam | viparyayam aśrotavyādi ||38||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **yad iti—kartavyam iti śrotavyādiṣu caturṣvanveti, yat śravaṇa-yogyaṁ kartavyam ity evaṁ-vidhayā | viparyayam aśrotavyādi ||38||

 **...**

|| 1.19.39 ||

**nūnaṁ bhagavato brahman gṛheṣu gṛha-medhinām |**

**na lakṣyate hy avasthānam api go-dohanaṁ kvacit ||**

**śrīdhara-svāmī (bhāvārtha-dīpikā) : **tava darśanasya punar durlabhatvād idānīm eva kathanīyam ity āśayenāha—nūnam iti | go-dohana-mātra-kālam api asmākaṁ bhāgya-vaśāt tvad-darśanaṁ jātam iti bhāvaḥ ||39||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tvad-darśanasya punar durlabhatvād idānīm eva kathanīyam ity āśayenāha—nūnam iti | go-dohana-mātra-kālam api ||39||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **tvad-vīkṣāyāḥ punar daurlabhyād adhunaiva kṛpayā brūhīti bhāvenāha—nūnam iti | godohanam api kālam ||39||

 **...**

|| 1.19.40 ||

**sūta uvāca—**

**evam ābhāṣitaḥ pṛṣṭaḥ sa rājñā ślakṣṇayā girā |**

**pratyabhāṣata dharma-jño bhagavān bādarāyaṇiḥ ||**

**madhvācāryaḥ (bhāgavata-tātparyam) : **svakṛto guṇas tasyaiva yataḥ ||40||

———————————————————————————————————————

**śrīdhara-svāmī (bhāvārtha-dīpikā) : **evam aho ity-ādikayā ślakṣaṇayā madhurayā girā ābhāṣito’bhimukhīkṛtaḥ pṛṣṭhaś ca ||40||

āryaṁ dharmajam āhatārim avanau kṛtvā parīkṣin-nṛpaṁ  \
brahmāstrādibhirakṣitaṁ kali-jayākhyātaṁ ca kṛtvā bhuvi | \
ante yaḥ śuka-rūpataḥ sva-parama-jñānopadeśena taṁ  \
śāpād āvad amuṁ namāmi paramānandākṛtiṁ mādhavam ||

iti śrīmad-bhāgavata-bhāvārtha-dīpikāyāṁ śrīdhara-svāmi-viracitāyāṁ \
prathama-skandha-ṭīkāyām ekonaviṁśo’dhyāyaḥ ||19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

iti kali-yuga-pāvana-svabhajana-vibhajana-prayojanāvatāra-

śrī-śrī-bhagavat-kṛṣṇa-caitanya-deva-caraṇānucara-

viśva-vaiṣṇava-rāja-sabhā-sabhājana-bhājana-

śrī-rūpa-sanātanānuśāsana-bhāratī-garbhe

saptama-sandarbhātmaka-śrī-bhāgavata-sandarbhe

prathama-skandhasya śrī-krama-sandarbhaḥ samāptaḥ ||

prathama-skandha-mūla-saṅkhyā = 955

ṭīkā = 1727

sandarbha-saṅkhyā = 1700

———————————————————————————————————————

**viśvanātha-cakravartī (sārārtha-darśiṇī) : **ślakṣṇayā madhurayā girā ||40||

iti sārārtha-darśinyāṁ harṣiṇyāṁ bhakta-cetasām |

ekonaviṁśaḥ prathame saṅgataḥ saṅgataḥ satām ||*||

śrīdharaḥ-svāmināṁ śrīmat-prabhūṇāṁ śrī-mukhād guroḥ |

vyākhyāsu sāra-grahaṇād iyaṁ sārārtha-darśinī ||19||

———————————————————————————————————————

**baladeva-vidyabhūṣaṇaḥ (vaiṣṇavānandinī) : **ślakṣnayā madhurayā girā aho adya vayam [bhā. pu. 1.19.32] ity-ādi | kayābhāṣito'bhimukhīkṛtaḥ pṛṣṭaś ca bādarāyaṇiḥ bhagavān pratyabhāṣata ||40||

jayati prathama-skandhaḥ, sumerur iva sundaro varo loke | \
yo dayate śaśvad-gaṅgām iva bhakta-bandhutāṁ viṣṇoḥ || \
vidyā-bhūṣaṇa-bhaṇitāṁ, prathama-skandhasya ṭippanīm etām | \
santaḥ karuṇāvanto, mādhava-hṛdayā nirīkṣantām ||2|| \
 \
iti vaiṣṇavānandinyāṁ prathama-skandha-ṭippanyāmunaviṁśaḥ ||19||

**...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ prathama-skandhe

**śukāgamanaṁ **nāma ekonaviṁśo’dhyāyaḥ |

||19||

Version 1.02, Sept. 25, 2016.

Version 2.01, 2020


<!-- Footnotes themselves at the bottom. -->
## Notes

[^1]:
    vāri-buddhir maru-mārīcikāyāṁ prasiddheti prācīna-pustaka-pāṭhaḥ |

[^2]:
    keṣucit pustakeṣu janma-sthiti-bhaṅgaṁ yato bhavatīti pāṭhas tatra samāhāra-dvandvo bodhyaḥ |

[^3]:
    atra pāṭhāntaraṁ—aṣṭādaśa-sahasraṁ tat purāṇaṁ parikīrtitam iti kvacit |

[^4]:
    mūla-rūpa-bhagavat-pradarśanāya (ṅa, cha, ja)

[^5]:
    nirguṇasya brahmaṇo (ja, yādavapūra)

[^6]:
    labhyate (jha, yādavapūra)

[^7]:
    nimitta-param (jha, yādavapūra); dvau pāṭhau mūle prāpyete.

[^8]:
    prāmāṇikaḥ (jha, yādavapūra);

[^9]:
    purāṇāntarataḥ, draṣṭavyaḥ tattva-sandarbhaḥ §19.

[^10]:
    krama-vacanāni (jha, yādavapūra)

[^11]:
    See Tattva-sandarbha 55-56. bhā.pu. 2.10.1-7.

[^12]:
    tattva-sandarbhe “muktā-phale” ity adhikaḥ pāṭhaḥ | vastuta etad vākyaṁ śrī-vopadeva-kṛta-hari-līlā-granthe prāpyate (1.9) |

[^13]:
    This verse is also cited in sections 48 and 107.

[^14]:
    atra-prabhṛti viśvanāthasya brahmaṇo hīti ślokasya sārārtha-varṣiṇī-tīkānurūpa-vyākhyā prāpyate |

[^15]:
    brūhi naḥ śraddadhānānām iti śrī-jīvasya pāṭhaḥ |

[^16]:
    vistareṇārabhya itīty-anto granthaḥ prācīna-pustake’sti |

[^17]:
    kṛṣṇa-s. adds here: praśama evāyanaṁ vartma āśrayo vā yeṣāṁ te

[^18]:
    kṛṣṇa-s. adds here: upaspṛṣṭāḥ sannidhi-mātreṇa sevitāḥ

[^19]:
    etad-agre upanayana-karmaṇo’py anarha-vayaskatvād viśeṣato bālam ity abhiprāya ity adhikaḥ pāṭhaḥ kvacit |

[^20]:
    tattvavidbhiḥ

[^21]:
    sa vai mahā-bhāgavataḥ parīkṣid yenāpavargākhyam adabhra-buddhiḥ |
    jñānena vaiyāsaki-śabditena bheje khagendra-dhvaja-pāda-mūlam ||

[^22]:
    paryanta

[^23]:
    dharmānuṣṭhāna-

[^24]:
    From here to next note in Bhakti-sandarbha 7.

[^25]:
    atha śrīmad-bhāgavatākhya eva śāstre kvacid anayatrāpi tad ekaṁ tattvaṁ tridhā śabdyate | kvacid brahmeti kvacit paramātmeti kvacid bhagavān iti ca | kintv atra śrīmad-vyāsa-samādhi-labdhād bhedāj jīva iti ca śabdyate iti svayam eva vyākhyāto bhavatīti prathamatas tāv eva prastūyate | mūle tu kramād vaiśiṣṭya-dyotanāya tathā vinyāsaḥ | ayam arthaḥ—tad ekam evākhaṇḍānanda-svarūpaṁ tattvaṁ thutkṛta-pārameṣṭhyādikānanda-samudayānāṁ paramahaṁsānāṁ sādhana-vaśāt tādātmyam āpanne satyām api tadīya-svarūpa-śakti-vaicitryāṁ tad-grahaṇāsāmarthye cetasi yathā sāmānyato lakṣitaṁ tathaiva sphurad vā tadvad evāvivikta-śakti-śaktimattā-bhedatayā pratipādyamānaṁ vā brahmeti śabdyate |
    atha tad ekaṁ tattvaṁ svarūpa-bhūtayaiva śaktyā kam api viśeṣaṁ dhartuṁ parāsām api śaktīnāṁ mūlāśraya-rūpaṁ tad-anubhāvānanda-sandohāntar bhāvita-tādṛśa-brahmānandānāṁ bhāgavata-paramahaṁsānāṁ tathānubhavaika-sādhakatama-tadīya-svarūpānanda-śakti-viśeṣātmaka-bhakti-bhāviteṣv antar bahir apīndriyeṣu parisphurad vā tadvad eva vivikta-tādṛśa-śakti-śaktimattābhedena pratipādyamānaṁ vā bhagavān iti śabdyate | (bhagavat-sandarbha 1)

[^26]:
    jñāna-mātrasya kā vārtā ? sākṣād api kurvantīty arthaḥ | iti bhakti-sandarbhasyādhika-pāṭhaḥ.

[^27]:
    atrānurūpa-lakṣaṇaṁ yayāham etat ity-ādi pare [bhā.pu. 1.5.27] ity-antaṁ padyārdhakaṁ draṣṭavyam iti purī-dāsaḥ.

[^28]:
    ‘prasādinīm’ ity api pāṭhaḥ |

[^29]:
     check where the quote starts.

[^30]:
    tathāpi

[^31]:
    Jīva’s reading has aṅgirasa-śākhādhyāpakena. He also skips mention of the tāpanīyopaniṣad-adhyāpaka.

[^32]:
    ‘kṣetra-rūpeṇa vā’ iti kvacit pāṭhaḥ |

[^33]:
    dehāntaryāmiṇa iti pāṭho’pi kvacit dṛśyate |

[^34]:
    sa evedaṁ sasarjāgre bhagavān ātma-māyayā |
    sad-asad-rūpayā cāsau guṇamayāguṇo vibhuḥ || iti puridāsa-saṁskāreṇa nirdiṣṭam.

[^35]:
    ayaṁ grantho bahuṣu prācīna-pustakeṣu nopalabhyate |

[^36]:
    tṛtīya-prapāṭhake.

[^37]:
    ‘guṇa-bṛṁhitam' iti pāṭho mūle ṭīkāyāṁ cāsti | ayam eva samīcīnaḥ |

[^38]:
    Sridhar Swami’s commentary to 11.15.16.

[^39]:
    ‘vṛtty-abhiprāyeṇa' iti kvacit pāṭhaḥ |

[^40]:
    prācīna-pustake—'nanu yadi ko’pi na jānāti tarhy anirmokṣa-prasaṅgaḥ syād ity āśaṅkyāha—**sa veda** iti | **amāyayā** akuṭila-bhāvena | **santatayā** nirantarayā | **anuvṛttyā** sevā tat-pāda-saroja-gandhaṁ yo **bhajeta** | **padavīṁ** svarūpam | **veda** jānāti' iti pāṭhaḥ |

[^41]:
    ‘ugra' itiy ādy adhikam ekasmin pustake |

[^42]:
     -varcasy uśattamaḥ

[^43]:
    pāṭhantare’uśattanaḥ’ ity evaṁ-rūpe |

[^44]:
    ‘iti śeṣaḥ’ iti pāṭho yady api bahutra dṛśyate tathāpi mūle tat-pada-sattvāt so’yukta eva |

[^45]:
    atra’bandhanam eva’ iti’nyūnam eva’ iti ca pāṭhau kvacid dṛśyete |

[^46]:
     bhaktyānanyayā śakyaḥ aham evaṁ-vidho’rjuna  [gītā  11.54]

[^47]:
    asyāgre’bhagavad-bhakti-sukhārtham eva prayateta tasya durlabhatvād ity arthaḥ’ ity adhikaḥ pāṭhaḥ |

[^48]:
    Vishwanath favors the reading _ratiḥ_ and quotes it that way in _Mādhurya-kādambinī_ 8.12 and elsewhere. This makes sense, since _ruciḥ_ appeared in the previous verse. BRS 1.3.9 also reads _ratiḥ._

[^49]:
     brahmātirikta-vastuno’yāthārthyāt māyātu brahmaṇy eva | rajjur iti yathā rajjvām ayaṁ sarpa iti jñānaṁ nāyaṁ sarpa iti jñānenottara-kālīnena bādhakena bādhyasya pūrva-jñānasyāropitatvaṁ tadvat iti ||

[^50]:
    "kṛṣṇa-saṅkīrtanodbhavam" iti pāṭhaḥ |

[^51]:
    upekṣayā, avekṣayā

[^52]:
    "āsthitaḥ" iti mūla-ṭīkayoḥ kvacit pāṭhaḥ |

[^53]:
    "uttasthau" ity api pāṭhaḥ kvacit | tathāpy ātmanepada-pāṭha eva yuktaḥ |

[^54]:
    veda-vācām aviṣaya iti pāṭhaḥ |

[^55]:
    anantasyety ādi gṛṇann ity antaḥ pāṭhaḥ prācīna-pustakeṣu na dṛśyate |

[^56]:
    sudāmety ārambhya nairukta-smaraṇād ity anto granthaḥ prācīna-pustakeṣūpalabdhaḥ |

[^57]:
    bandham iti bhāgavata-mūle pāṭhaḥ.

[^58]:
    ‘bahi-lokaṁ gatā' ity api pāṭhaḥ |

[^59]:

[^60]:
    ‘janma karma parīkṣitaḥ' iti kvacit pāṭhaḥ |

[^61]:
    The numbering system in Tattva-sandarbha is different from the other sandarbhas, being reformatted according to the commentary of Baladeva.

[^62]:
    tattva-sandarbhe draṣṭavyaḥ |

[^63]:
    dhanuś-cihnāntargato bhāgaḥ prācīna-pustake’sti

[^64]:
    bhagavat-sandarbhe (71) śvāminaṣ ṭīkā pūrṇatayoddhṛtā.

[^65]:
    śrīdhara-svāmī to 3.24.33.

[^66]:
    atra manor vidhir etad-viparīta iti pratibhāti, yathā—
    guruṁ vā bāla-vṛddhau vā brāhmaṇaṁ vā bahu-śrutam |
    ātatāyinam āyāntaṁ hanyād evāvicārayan || (8.350)

[^67]:
    putra-śokārtam iti na bahutropalabhyate |

[^68]:
    viśasanam iti pāṭhaḥ |

[^69]:
    ‘tadā tam' iti pāṭhaḥ |

[^70]:
    ‘sattamāḥ' iti pāṭhaḥ |

[^71]:
    pāṭhāntare’prema-sannatān' ity evaṁ-vidhe

[^72]:
    ‘sa kālaḥ' ity api kvacit pāṭhaḥ |

[^73]:
    ‘sa kālaḥ' ity api kvacit pāṭhaḥ |

[^74]:
     vibhāvanā vinā hetuṁ kāryotpattir yad ucyate |
    uktānukta-nimittatvād dvidhā sā parikīrtitā || sā.da.

[^75]:
    ‘kāmya-karmabhiḥ' ity api pāṭhaḥ |

[^76]:
    yāvan na me nara-daśā daśamī kuto’pi
    randhrād upaiti timirīkṛta-sarva-bhāvā |
    lāvaṇya-keli-sadanaṁ tava tāvad eva 
    lakṣyā-samutkvaṇita-veṇu-mukhendu-bimbam ||

[^77]:
    ‘dharma-vit' ity api pāṭhaḥ |

[^78]:
    ‘dharmān' iti pāṭhaḥ sa eva yukto’neka-dharma-prakathanāt |

[^79]:
    ‘paryupasthitaḥ' iti pāṭhe’pi sa evārthaḥ |

[^80]:
    ‘sva-rūpam' iti pāṭhaḥ sa ca ṭīkānanugaṇaḥ | tatra samānaṁ rūpaṁ gatā iti vyākhyānāt |

[^81]:
    mūrtivad (ka, kha, and prefered in Bhagavat-sandarbha)

[^82]:
    vijñāna- (ga, jha)

[^83]:
    pratidṛśam

[^84]:
    evārke (I am following the Bhagavat-sandarbha reading here)

[^85]:
    Not in Bhagavat-sandarbha.

[^86]:
    tad evaṁ paricchinnatvāparicchinnatvayor yugapat-sthiter acaraṁ caram eva ca [gītā 13.15] ity etad apy atra susaṅgacchate | ato vibhutve’pi līlāyā yāthārthyaṁ siddhyati || Concluding sentence in Bhagavat-sandarbha.

[^87]:
     1.10.31 paryantam |

[^88]:
     anugrahoṣitaṁ

[^89]:
     sva-gatiṁ

[^90]:
     This portion taken from Prīti-sandarbha 92.

[^91]:
    ‘jagad-bhava-bhayāpaham' ity api pāṭhaḥ |

[^92]:
    tathā ātmārāma-pūrṇa-kāmatve’pi tādṛśasya**...** [bhakti-sandarbha] 

[^93]:
    This verse is not found in all editions of Sridhar’s tika.

[^94]:
     prapanna-tṛṣṇākhila- iti śrīdharānusṛta-pāṭhaḥ.

[^95]:
    "ye ca sāmba-gadādayaḥ" iti pāṭhaḥ |

[^96]:
    "ucchvasitaḥ" iti pāṭho yadyapi bahutra dṛśyate, tathāpi sa prāmādikaḥ, ṭīkāyāṁ "śaśa pluta-gatau" iti dhātu-nirdeśāt |

[^97]:
    vipra

[^98]:
    ‘putrān udgṛhya tat-kaṇṭham āliṅgayantya iva' iti pāṭhaḥ | ṭīkāntareṣv ātmajair antarātmanā manasā ca tv ātmajair dehajai romañcādibhiḥ sahety arthaḥ kṛtaḥ | 

[^99]:
    ayaṁ ślokaḥ hriyottha-vrīḍāyā dṛṣṭānta iti rasāmṛte sañcāri-bhāva-prasaṅge udāhṛtaḥ (2.4.123).

[^100]:
    tāsāṁ pārśva-gataḥ samīpasthaḥ | tatrāpi raho-gataḥ ekānte vartate | pade pade pratikṣaṇam | iti prīti-sandarbhe’trādhikaḥ pāṭhaḥ |

[^101]:
    atrodāharaṇa-poṣārthaṁ prākṛtāprākṛta-śriyor abheda-vivakṣā iti prīti-sandarbhe’trādhikaḥ pāṭhaḥ |

[^102]:
    ramaṇāveśa iti krama-sandarbhaḥ |

[^103]:
     "atha punar api tādṛśa-premavatīṣu tāsv api prākṛta-kāmādhikāro nāstīti darśanena tasyāpi kāmuka-vailakṣaṇyena tad eva sthāpayati" (_Prīti-sandarbha_)

[^104]:
    This verse is incomplete in both _Krama-sandarbha_ and _Prīti-sandarbha_. It has been corrected against the original.

[^105]:
    _vikāritvāt._

[^106]:
     yāḥ samparyacaran premṇā pāda-saṁvāhanādibhiḥ
    jagad-guruṁ bhartṛ-buddhyā tāsāṁ kiṁ varṇyate tapaḥ

[^107]:
    daśamāsasyeti pāṭhaḥ |

[^108]:
    labdhopacitaya iti pāṭhaḥ |

[^109]:
    garbhe-

[^110]:
    dadhyau anyatreti pāṭhe na labdha-dhāna ity anvayaḥ |

[^111]:
    yajñośamayad iti pāṭhaḥ |

[^112]:
    kṛta-kṛtya-vivitsita iti pāṭhe viditavyedya ity arthaḥ |

[^113]:
     kalyāṇānāṁ nidhānaṁ kali-mala-mathanaṁ pāvanaṁ pāvanānāṁ
    pātheyaṁ yan mumukṣoḥ sapadi parapadaprāptaye procyamānam |
    viśrāma-sthānam ekaṁ kavi-vara-vacasāṁ jīvanaṁ sajjanānāṁ
    bījaṁ dharma-drumasya prabhavatu bhavatāṁ bhūtaye kṛṣṇa-nāma || (padyāvali 19)

[^114]:
    devavat svakair iti pāṭhaḥ |

[^115]:
    atra vijayadhvajyāṁ ṣoḍaśaṁ padyam—
    athāmantryācyuto bandhūn nirvartyānugatān vibhuḥ |
    arjunoddhava-śaineyair yayau dvāravatīṁ hayaiḥ || iti vidyate ||

[^116]:
    tam abhipretyeti pāṭhe taṁ vināśa-kālan ity artho jñeyaḥ |

[^117]:
    bhīmāpavarjitam iti pāṭhaḥ | sa eva pāṭho yuktaḥ, ṭīkāyāṁ dattam ity artha-karaṇāt |

[^118]:
    vijayadhvajyāṁ tv atra—ahaṁ ca vyaṁsino rājan pitror vaḥ kula-nanadana | na veda sādhvyā gāndharvyā bhuṣito’smi mahātmabhiḥ || iti pāṭhaḥ |

[^119]:
    pāṭhāntaram abhyarcayan munim iti evaṁ-rūpam iti jñeyam |

[^120]:
    ‘varteran vanam āśritāḥ'‘varteran mām anāśritāḥ' iti pāṭhau | 

[^121]:
    ‘nāmnā' iti pāṭhaḥ sa cāsaṁbaddha eva |

[^122]:
    ‘sthāṇur ivādhunā' iti pāṭhaḥ |

[^123]:
    asmāc chlokāt pūrvam ayaṁ pāṭho’dhiko vīrarāghava-siddhāntadīpikayoḥ, yathā—
    kanyā-vikrayiṇāṁ tātaṁ sutaṁ pitror apoṣakam |
brāhmaṇān veda-vimukhān śūdrān vai brahma-vādinaḥ ||

[^124]:
    ‘drāk śūnyam icchataḥ' iti pāṭhe viśvam ity adhyāhāraḥ |’kuhvānair viśvaṁ vai śūnyam icchataḥ' ity ayaṁ pāṭhaḥ sādhur eva |

[^125]:
    ‘ ananya-puruṣa-strībhir' iti pāṭhaḥ |

[^126]:
    atra’upadekṣātithi-vṛddhāṁś ca garbhiṇy ātura-kanyakāḥ' ity ardham adhikaṁ kvacit |

[^127]:
    atra mahad iti pṛthak padaṁ yuktam | anyathā’ānmahata' ity ātvāpattiḥ syāt | ārṣatvāt tad-abhāve mahaty āsane ity apy anvetuṁ śakyam |

[^128]:
    ‘amogha-mahitāni' ity evaṁ-rūpe |

[^129]:
    rakṣaṇam

[^130]:
    prākṛtāprākṛta-lokasyeva

[^131]:
    In the Gītā Preḥ s edition and translation of the Bhāgavata Purāṇa by C. L. Goswami it is stated that verses 34 and 35 are miḥ sing in the oldest manuscript yet found of Śrīmad Bhāgavata, existing in the Saraswati Bhavana Library attached to the Queen's College at Vārāṇasī. Vijayadhvaja rejected these two verses, as well as the one immediately preceding them, as interpolated.

[^132]:
    These verses are quoted in Kṛṣṇa-sandarbha 106.

[^133]:
    ‘svena rūpeṇa' iti pāṭhaḥ |

[^134]:
    ‘tathātmani' iti pāṭhaḥ |

[^135]:
    ‘samrāṭ' iti pāṭhaḥ |

[^136]:
    ‘ātmanaḥ sadṛśaṁ guṇaiḥ'‘ ātmano’navaṁ guṇaiḥ' iti pāṭhau |

[^137]:
    ‘anapekṣamāṇaḥ' iti pāṭhaḥ |

[^138]:
    rājyābhiṣekāt prāk iti kvacit pāṭhaḥ |

[^139]:
    “śūdrako’sau” iti pāṭho viśvanāthena svīkṛtaḥ ||

[^140]:
    ‘yateta buddhimān mṛtyor abhāvāya puraiva hi' iti tṛtīya-caturtha-caraṇau kvacit |

[^141]:
    atra’yasmin pīte kṛtaṁ sarvam iṣṭāpūrtādikaṁ bhavet' ity artham adhikaṁ kvacit |

[^142]:
    idam adhyāhṛtam’kuru-jāṅgale’śṛṇot' iti pāṭhe nādhyāhārāpekṣā |

[^143]:
    ‘saṁyuga-śauriḥ' ity evaṁ-rūpe |

[^144]:
    The following two verses precede this one in the Gita Preḥ s edition, but no one seems to have commented on them.
    
    _nagarāṁś ca vanāṁś caiva nadīś ca vimalodakāḥ |_
    
    _puruṣān deva-kalpāṁś ca nārīś ca priya-darśanāḥ ||_
    
    _adṛṣṭa-pūrvān subhagān sa dadarśa dhanañjayaḥ |_
    _sadanāni ca śubhrāṇi nārīś cāpsarasāṁ nibhāḥ ||_

[^145]:
    ‘nṛ-patiḥ sma padāravinde' iti pāṭhaḥ |

[^146]:
    śṛṇvann ity adhyāhāra-labdham |’stavanāni śṛṇvan' iti pāṭhe tu nādhyāhārāpekṣā |

[^147]:
    ‘āsura-veśa-rājñām' iti pāṭhaḥ |

[^148]:
    vṛṣo

[^149]:
    iṣṭātma appears to be Madhva’s reading.

[^150]:
    ‘vijñānājita-saṁsthitiḥ' iti pāṭhāḥ |

[^151]:
    See also 12.2.3.

[^152]:
    4.30.34 draṣṭavyaḥ |

[^153]:
    ‘praty abhūt tasya',’praty abhūd rājñaḥ' iti pāṭhau |

[^154]:
    ‘āgataḥ' iti pāṭhaḥ |

[^155]:
    ‘gṛha-pālaḥ' iti pāṭhaḥ |

[^156]:
    ‘ṛṣi-bālakaḥ' iti pāṭhaḥ |

[^157]:
    ‘dhakṣyati sma' ity evaṁ-rūpe |

[^158]:
    ‘taṁ ca papraccha' iti pāṭhaḥ |

[^159]:
    ‘te’py akṛtam',’te viprakṛtam',’te’pakṛtam' iti pāṭhāḥ |

[^160]:
     prasakto bhayam iti śrīdharaḥ, prasakto’bhayam ity śrījīvādayaḥ |

[^161]:
    ‘asurā mayādaya iva' iti pāṭhaḥ |

+++
title = "प्रक्षिप्तसर्गः उत्तरकाण्डः"

+++
**॥ अथाधिकपाठलोकप्रारम्भः ॥**

**प्रक्षिप्तेषु प्रथमः सर्गः ॥ १ ॥**

रामंप्रत्यगस्त्येन मेरुटङ्गनिवासिनोब्रह्मणोनेत्रांबुजातादृक्षरजोनामकवानरवराद्वालि -सुग्रीवजननप्रकारनिरूपणम् ॥ १ ॥

**एतच्छ्रुत्वा तु निखिलं राघवोऽगस्त्यमब्रवीत् ।**

**य एषर्क्षरजा नाम वालिसुग्रीवयोः पिता ॥ १ ॥**

**जननी का च भगवन्न त्वया परिकीर्तिता ।**

**वालिसुग्रीवयोर्ब्रह्मन्माता मे नामतः कुतः ।**

**एतद्बह्मन्समाचक्ष्व कौतूहलमिदं हि नः ॥ २ ॥**

**स प्रोक्तो राघवेणैवमगस्त्यो वाक्यमब्रवीत् ॥ ३ ॥**

**शृणु राम कथामेतां यथापूर्वं समासतः ।**

**नारदः कथयामास ममाश्रममुपागतः ॥ ४ ॥**

**कदाचिदटमानोसावतिथित्वमुपागतः ।**

**अर्चितस्तु यथान्यायं विधिदृष्टेन कर्मणा ॥ ५ ॥**

**सुखासीनः कथां त्वेनां मया पृष्टः स कौतुकात् ।**

**कथयामास धर्मात्मा महर्षे श्रूयतामिति ॥ ६ ॥**

**मेरुर्नगवरः श्रीमाञ्जाम्बूनदमयः शुभः ।**

**तस्य यन्मध्यमं शङ्गं सर्वदैवतपूजितम् ॥ ७ ॥**

**तस्मिन्दिव्या सभा रम्या ब्राह्मी या शतयोजना ।**

**तस्यामास्ते सदा देवः पद्मयोनिश्चतुर्मुखः ॥ ८ ॥**

**योगमभ्यसतस्तस्य नेत्राभ्यां यद्रसोस्रवत् ।**

**तद्गृहीतं भगवता पाणिना चर्चितं तु तत् ॥ ९ ॥**

**निक्षिप्तमात्रं तद्भूमौ ब्रह्मणा लोककर्तॄणा ।**

**तसिन्नश्रुकणे राम वानरः संबभूव ह ॥ १० ॥**

**उत्पन्नमात्रस्तु तदा वानरश्च नरोत्तम ।**

**समाश्वास्य प्रियैर्वाक्यैरुक्तः किल महात्मना ॥ ११ ॥**

**पश्य शैलं सुविस्तीर्णं सुरैरध्युपितं तदा ।**

**तस्मिन्रम्ये गिरिवरे बहुमूलफलाशनः ॥ १२ ॥**

**ममान्तिकचरो नित्यं भव वानरपुङ्गव ।**

**कंचित्कालमिहास्स्व त्वं तव श्रेयो भविष्यति ॥ १३ ॥**

**एवमुक्तः स चैतेन ब्रह्मणा वानरोत्तमः ।**

**प्रणम्य शिरसा पादौ देवदेवस्य राघव ।**

**उक्तवाँल्लोककर्तारमादिदेवं जगद्गुरुम् ॥ १४ ॥**

**यथाऽऽज्ञापयसे देव स्थितोऽहं तव शासने ।**

**एवमुक्त्वा हरिर्देवं ययौ हृष्टमनास्तदा ॥ १५ ॥**

**स तदा द्रुमषण्डेषु फलपुष्पधनेषु च ।**

**ब्रह्मप्रतिबलः शैध्र्ये बने फलकृताशनः ॥ १६ ॥**

**क्वचिन्मधूनि मुख्यानि चिन्वन्पुष्पाण्यनेकशः ।**

**दिनेदिने च सायान्हे ब्रह्मणोन्तिकमागमत् ॥ १७ ॥**

**गृहीत्वा राम मुख्यानि पुष्पाणि च फलानि च ।**

**ब्रह्मणो देवदेवस्य पादमूले न्यवेदयत् ॥ १८ ॥**

**एवं तस्य गतः कालो बहुः पर्यटतो गिरिम् ॥ १९ ॥**

**कस्यचित्त्वथ कालस्य समतीतस्य राघव ।**

**ऋक्षराड्वानरश्रेष्ठस्तृष्णया परिपीडितः ॥ २० ॥**

**उत्तरं मेरुशिखरं गतस्तत्र च दृष्टवान् ।**

**नानाविहङ्गसंघुष्टं प्रसन्नसलिलं सरः ॥ २१ ॥**

**चलत्केसरमात्मानं कृत्वा तस्य तटे स्थितः ।**

**ददर्श तस्मिन्त्सरसि वक्त्रच्छायामथात्मनः ॥ २२ ॥**

**कोऽयमस्मिन्मम रिपुर्वसत्यन्तर्जले महान् ।**

**रूपं चान्तर्गतं तत्र वीक्ष्य तत्पाथसो हरिः ॥ २३ ॥**

**क्रोधाविष्टमना ह्येष नियतं माऽवमन्यते ।**

**तदस्य दुष्टभावस्य कर्तव्यो निग्रहो मया ॥ २४ ॥**

**एवं संचिन्त्य मनसा स वै वानरचापलात् ।**

**आप्लुत्य चापतत्तस्मिन्ह्रदे वानरसत्तमः ॥ २५ ॥**

**उत्प्लुत्य तस्मात्सरस उत्थितः प्लवगः पुनः ।**

**तस्मिन्नेव क्षणे राम स्त्रीत्वं प्राप स वानरः ॥ २६ ॥**

**मनोज्ञरूपा सा नारी लावण्यललिता शुभा ।**

**विस्तीर्णजघना सुभ्रूर्नीलकुञ्चितसूर्धजा ॥ २७ ॥**

**मुग्धा सस्मितवक्त्रा च पीनस्तनतटा शुभा ।**

**ह्रदतीरस्थिता भाति ऋजुयष्टिर्लता तथा ॥ २८ ॥**

**त्रैलोक्यसुन्दरी कान्ता सर्वचित्तप्रमाधिनी ।**

**लक्ष्मीव पद्मरहिता चन्द्रज्योत्स्नेव निर्मला ॥ २९ ॥**

**रूपेणाप्यभवत्सा तु श्रीर्गीर्देवी उमा यथा ।**

**द्योतयन्ती दिशः सर्वास्तत्राभूत्सा वराङ्गना ॥ ३० ॥**

**एतस्मिन्नन्तरे देवो निवृत्तः सुरनायकः ।**

**पादावुपास्य देवस्य ब्रह्मणस्तेन वै पथा ॥ ३१ ॥**

**तस्यामेव च वेलायामादित्योपि परिभ्रमन् ।**

**तस्मिन्नेव वने सोभूद्यस्मिन्त्सा तनुमध्यमा ॥ ३२ ॥**

**युगपत्सा तदा दृष्टा देवाभ्यां सुरसुन्दरी ।**

**कन्दर्पवशगौ तौ तु दृष्ट्वा तां संबभूवतुः ॥ ३३ ॥**

**ततः क्षुभितसर्वाङ्गौ सुरेन्द्रतपनावुभौ ।**

**तद्रूपमद्भुतं दृष्ट्वा त्याजितौ धैर्यमात्मनः ॥ ३४ ॥**

**ततस्तस्यां सुरेन्द्रेण स्कन्नं शिरसि पातितम् ।**

**अनासाद्यैव तां नारीं सन्निवृत्तमथोऽभवत् ।**

**ततः सा वानरपतिं प्रासूत बलशालिनम् ॥ ३५ ॥**

**अमोघरेतस्त्वात्तस्य वासवस्य महात्मनः ।**

**वालेषु पतितं बीजं वाली नाम बभूव ह ॥ ३६ ॥**

**भास्करेणापि तस्यां वै कन्दर्पवशवर्तिना ।**

**बीजं तु सिक्तं ग्रीवायां विधानमनुवर्तिना ।**

**तेनापि सा वरतनुर्नोक्ता किंचिद्वचः शुभम् ॥ ३७ ॥**

**निवृत्तमदनश्चाथ सूर्योपि समपद्यत ।**

**ग्रीवायां पतिते बीजे सुग्रीवः समजायत ॥ ३८ ॥**

**एवमुत्पादितौ वीरौ वानरेन्द्रौ महाबलौ ॥ ३९ ॥**

**दत्वा तु काञ्चनीं मालां वानरेन्द्रस्य बालिनः ।**

**अक्षय्यां गुणसंपूर्णां शक्रस्तु त्रिदिवं ययौ ॥ ४० ॥**

**सूर्योपि स्वसुतस्यैनं निरूप्य पवनात्मजम् ।**

**कृत्येषु व्यवसायेषु जगाम सविताऽम्बरम् ॥ ४१ ॥**

**तस्यां निशायां व्युष्टायामुदिते च दिवाकरे ।**

**स तु वानररूपं तु प्रतिपेदे पुनर्नृप ॥ ४२ ॥**

**स एव वानरो भूत्वा पुत्रौ स्वस्य प्लवङ्गमौ ।**

**पिङ्गेक्षणी हरिवरावपश्यत्कामरूपिणौ ॥ ४३ ॥**

**मधून्यमृतकल्पानि पायितौ तेन तौ तदा ।**

**गृह्य ऋक्षरजास्तौ तु ब्रह्मणोऽन्तिकमागतः ॥ ४४ ॥**

**दृष्ट्वार्क्षवरजसं पुत्रं ब्रह्मा लोकपितामहः ।**

**बहुशः सान्त्वयामास पुत्राभ्यां सहितं हरिम् ॥ ४५ ॥**

**सान्त्वयित्वा ततः पश्चाद्देवदूतमथादिशत् ।**

**गच्छ मद्वचनाद्दूत किष्किन्धां नाम वै शुभाम् ॥ ४६ ॥**

**सा ह्यस्य गुणसंपन्ना महती च पुरी शुभा ।**

**तत्र वानरयूथानि बहूनि निवसन्ति च ॥ ४७ ॥**

**बहुरत्नसमाकीर्णा वानरैः कामरूपिभिः ।**

**पण्यापणवती दुर्गा चातुर्वर्ण्ययुता सदा ।**

**विश्वकर्मकृता दिव्या मनियोगाच्च शोभना ॥ ४८ ॥**

**तत्रर्क्षरजसं पुत्रं सपुत्रं वानरर्षभम् ।**

**यूथपालान्समाहूय यांश्चान्यान्प्राकृतान्हरीन् ॥ ४९ ॥**

**तेषां संभाव्य सर्वेषां मदीयं जनसंसदि ।**

**अभिषेचय राजानमारोप्य महदासने ॥ ५० ॥**

**दृष्टमात्राश्च ते सर्वे वानरेण च धीमता ।**

**अस्यर्क्षरजसो नित्यं भविष्यन्ति वशानुगाः ॥ ५१ ॥**

**इत्येवमुक्ते वचने ब्रह्मणा तु हरीश्वरम् ।**

**पुरतःकृत्य दूतोसौ प्रययौ तां पुरीं शुभाम् ॥ ५२ ॥**

**स प्रविश्यानिलगतिस्तां गुहां वानरोत्तमम् ।**

**स्थापयामास राजानं पितामहनियोगतः ॥ ५३ ॥**

**राज्याभिषेकविधिना स्नातोथाभ्यर्चितस्तदा ।**

**स बद्धमुकुट श्रीमानभिषिक्तः स्वलंकृतः ॥ ५४ ॥**

**आज्ञापयामास हरीन्सर्वान्मुदितमानसः ।**

**सप्तद्वीपसमुद्रायां पृथिव्यां ये प्लवङ्गमाः ॥ ५५ ॥**

**वालिसुग्रीवयोरेव ह्येष त्वृक्षरजाः पिता ।**

**जननी चैव तु हरिरित्येतद्भद्रमस्तु ते ॥ ५६ ॥**

**यश्चैतच्छ्रावयेद्विद्वान्यश्चैतच्छृणुयान्नरः ।**

**सिद्ध्यन्ति तस कार्यार्था मनसो हर्षवर्धनाः ॥ ५७ ॥**

**एतच्च सर्वं कथितं मया विभो प्रविस्तरेणेह यथार्थतस्तव ।**

**उत्पत्तिरेषा रजनीचराणामुक्ता तथैवेह हरीश्वराणाम् ॥ ५८ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे प्रथमः सर्गः ॥ १ ॥**

**प्रक्षिप्तेषु द्वितीयः सर्गः ॥ २ ॥**

अगस्त्येनरामंप्रति रावणेनसीताहरणेकारणकथनारंभः ॥ १ ॥ कदाचन सनत्कुमारंदृष्ट -वतारावणेन तंप्रति चराचरनियन्तृप्रश्ने तेनतंप्रति नारायणस्यतन्महिमत्वोक्तिः ॥ २ ॥ तथातेन रावणंप्रति हरिकरनिहतानां शाश्वततल्लोकप्राप्तिनिवेदनम् ॥ ३ ॥

**एतां श्रुत्वा कथां दिव्यां पौराणीं राघवस्ततः ।**

**भ्रातृभिः सहितो वीरो विस्मयं परमं ययौ ॥ १ ॥**

**राघवोथ ऋषेर्वाक्यं श्रुत्वा वचनमब्रवीत् ।**

**कथेयं महती पुण्या त्वत्प्रसादाच्छ्रुता मया ॥ २ ॥**

**बृहत्कौतूहलेनास्मि संवृतो मुनिपुङ्गव ।**

**उत्पत्तिर्यादृशी दिव्या वालिसुग्रीवयोर्द्विज ॥ ३ ॥**

**ब्रह्मर्षे मम किं चित्रं सुरेन्द्रतपनावुभौ ।**

**जातौ वानरशार्दूलौ बलेन बलिनां वरौ ॥ ४ ॥**

**एवमुक्ते तु रामेण कुम्भयोनिरभाषत ।**

**एवमेतन्महाबाहो वृत्तमासीत्पुरा किल ॥ ५ ॥**

**अथापरां कथां दिव्यां शृणु राजन्सनातनीम् ।**

**यदर्थं राम वैदेही रावणेन पुरा हृता ।**

**तत्तेऽहं कीर्तयिष्यामि समाधिं श्रवणे कुरु ॥ ६ ॥**

**पुरा कृतयुगे राम प्रजापतिसुतं प्रभुम् ।**

**सनत्कुमारमासीनं रावणो राक्षसाधिपः ।**

**ददर्श सूर्यसंकाशं ज्वलन्तमिव तेजसा ॥ ७ ॥**

**विनयावनतो भूत्वा ह्यभिवाद्य कृताञ्जलिः ।**

**उक्तवान्रावणो राम तमृषिं सत्यवादिनम् ॥ ८ ॥**

**को ह्यस्मिन्प्रवरो लोके देवानां बलवत्तरः ।**

**यं समाश्रित्य विबुधा जयन्ति समरे रिपून् ॥ ९ ॥**

**कं यजन्ति जना नित्यं कं ध्यायन्ति च योगिनः ।**

**एतन्मे शंस भगवन्विस्तरेण तपोधन ॥ १० ॥**

**विदित्वा हृद्गतं तस्य ध्यानदृष्टिर्महायशाः ।**

**उवाच रावणं प्रेम्णा श्रूयतामिति पुत्रक ॥ ११ ॥**

**यो बिभर्ति जगत्कृत्स्नं यस्योत्पत्तिं न विद्महे ।**

**सुरासुरैर्नतो नित्यं हरिर्नारायणः प्रभुः ॥ १२ ॥**

**यस्य नाभ्युद्भवो ब्रह्मा विश्वस्य जगतः पतिः ।**

**येन सर्वमिदं सृष्टं विश्वं स्थावरजङ्गमम् ॥ १३ ॥**

**तं समाश्रित्य विबुधा विधिना हरिमध्वरे ।**

**पिबन्ति ह्यमृतं चैव मानवाश्च यजन्ति तम् ॥ १४ ॥**

**पुराणेश्चैव वेदैश्च पाञ्चरात्रैस्तथैव च ।**

**ध्यायन्ति योगिनो नित्यं क्रतुभिश्च यजन्ति तम् ॥ १५ ॥**

**दैत्यदानवरक्षांसि ये चान्ये चामरद्विषः ।**

**सर्वाञ्जयति संग्रामे सदा सर्वैः स पूज्यते ॥ १६ ॥**

**श्रुत्वा महर्षेस्तद्वाक्यं रावणो राक्षसाधिपः ।**

**उवाच प्रणतो भूत्वा पुनरेव महामुनिम् ॥ १७ ॥**

**दैत्यदानवरक्षांसि ये हताः समरेऽरयः ।**

**कां गतिं प्रतिपद्यन्ते के च ते हरिणा हताः ॥ १८ ॥**

**रावणस्य वचः श्रुत्वा प्रत्युवाच महामुनिः ।**

**दैवतैर्निहता नित्यं प्राप्नुवन्ति दिवः स्थलम् ॥ १९ ॥**

**पुनस्तस्मात्परिभ्रष्टा जायन्ते वसुधातले ।**

**पूर्वार्जितैः सुखैर्दुःखैर्जायन्ते च म्रियन्ति च ॥ २० ॥**

**ये ये हताश्थक्रधरेण राजंस्त्रिलोकनाथेन जनार्दनेन ।**

**ते ते गंतास्तत्र लयं नरेन्द्राः क्रोधोपि देवस्य वरेण तुल्यः ॥ २१ ॥**

**श्रुत्वा ततस्तद्वचनं निशाचरः सनत्कुमारस्य मुखाद्विनिर्गतम् ।**

**तथा प्रहृष्टः स बभूव विस्मितः कथं नु यास्यामि हरिं महाहवे ॥ २२ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे द्वितीयः सर्गः ॥ २ ॥**

**प्रक्षिप्तेषु तृतीयः सर्गः ॥ ३ ॥**

नारायणकरान्मरणाभिलाषिणंरावणंप्रति तन्मनोभावविदासनत्कुमारेण नारायणस्यराम -त्वेनभुव्यवतरणकथनम् ॥ १ ॥

**एवं चिन्तयतस्तस्य रावणस्य दुरात्मनः ।**

**पुनरेवापरं वाक्यं व्याजहार महामुनिः ॥ १ ॥**

**मनसश्चेप्सितं यत्ते भविष्यति महाहवे ।**

**सुखी भव महाबाहो कंचित्कालमुदीक्षय ॥ २ ॥**

**एवं श्रुत्वा महाबाहुस्तमृषिं प्रत्युवाच सः ।**

**कीदृशं लक्षणं तस्य ब्रूहि सर्वमशेषतः ॥ ३ ॥**

**राक्षसस्य वचः श्रुत्वा स मुनिः प्रत्यभाषत ।**

**श्रूयतां सर्वमाख्यास्ये तव राक्षसपुङ्गव ॥ ४ ॥**

**स हि सर्वगतो देवः सूक्ष्मोऽव्यक्तः सनातनः ।**

**तेन सर्वमिदं प्रोतं त्रैलोक्यं सचराचरम् ॥ ५ ॥**

**स भूमौ दिवि पाताले पर्वतेषु वनेषु च ।**

**स्थावरेषु च सर्वेषु वनेषु नगरीषु च ॥ ६ ॥**

**ओंकारश्चैव सत्यं च सावित्री पृथिवी च सः ।**

**धराधरधरो देवो ह्यनन्त इति विश्रुतः ॥ ७ ॥**

**अहश्च रात्रिश्च उभे च सन्ध्ये दिवाकश्चैव यमश्च सोमः ।**

**स एव कालो ह्यनलश्च वायुः स ब्रह्मरुद्रौ च स एव बालः ॥ ८ ॥**

**विद्योतति ज्वलति भाति च पाति लोकान्सृजत्ययं संहरति प्रशास्ति ।**

**क्रीडां करोत्यव्ययलोकनाथो विष्णु पुराणो भवनाशहेतुः ॥ ९ ॥**

**अथवा बहुना तेन किमुक्तेन दशानन ।**

**तेन सर्वमिदं व्याप्तं त्रैलोक्यं सचराचरम् ॥ १० ॥**

**नीलोत्पलदलश्यामः किञ्जल्कारुणवस्त्रकः ।**

**प्रावृट्काले यथा व्योम्नि सतडित्तोयदस्तथा ॥ ११ ॥**

**श्रीमान्मेघवपुःश्यामः पङ्कजारुणलोचनः ।**

**श्रीवत्सेनोरसा युक्तः शशाङ्ककृतलक्षणः ॥ १२ ॥**

**तस्य नित्यं शरीरस्था मेघस्येव शतह्रदाः ।**

**संग्रामरूपिणी लक्ष्मीर्देहमावृत्य तिष्ठति ॥ १३ ॥**

**न स शक्यः सुरैर्द्रष्टुं नासुरैर्न च पन्नगैः ।**

**यस्य प्रसादं कुरुते स वै तं द्रष्टुमर्हति ॥ १४ ॥**

**न हि यज्ञफलैस्तात न तपोभिस्तु संचितैः ।**

**शक्यते भगवान्द्रष्टुं न दानेन न चेज्यया ॥ १५ ॥**

**तद्भक्तैस्तद्गतप्राणैस्तच्चित्तैस्तत्परायणैः ।**

**शक्यते भगवान्द्रष्टुं ज्ञाननिर्दग्धकिल्बिषैः ॥ १६ ॥**

**अथवा राक्षसेन्द्र त्वं यदि तं द्रष्टुमिच्छसि ।**

**कथयिष्यामि ते सर्वं श्रूयतां यदि रोचते ॥ १७ ॥**

**कृते युगे व्यतीते वै मुखे त्रेतायुगस्य तु ।**

**हितार्थं देवमर्त्यानां भविता नृपविग्रहः ॥ १८ ॥**

**इक्ष्वाकूणां च यो राजा भाव्यो दशरथो भुवि ।**

**तस्य सूनुर्महातेजा रामो नाम भविष्यति ॥ १९ ॥**

**महातेजा महाबुद्धिर्महाबलपराक्रमः ।**

**महाबाहुर्महासत्त्वः क्षमया पृथिवीसमः ॥ २० ॥**

**आदित्य इव दुष्प्रेक्ष्यः समरे शत्रुभिः सदा ।**

**भविता हि तदा रामो नरो नारायणः प्रभुः ॥ २१ ॥**

**पितुर्नियोगात्स विभुर्दण्डके विविधे वने ।**

**विचरिष्यति धर्मात्मा सह भ्रात्रा महात्मना ॥ २२ ॥**

**तस्य पत्नी महाभागा लक्ष्मीः सीतेति विश्रुता ।**

**दुहिता जनकस्यैषा उत्थिता वसुधातलात् ॥ २३ ॥**

**रूपेणाप्रतिमा लोके सर्वलक्षणलक्षिता ।**

**छायेवानुगता रामं निशाकरमिव प्रभा ॥ २४ ॥**

**शीलाचारगुणोपेता साध्वी धैर्यसमन्विता ।**

**सहस्रांशो रश्मिरिव ह्येकमूर्तिरिव स्थिता ॥ २५ ॥**

**एवं ते सर्वमाख्यातं मया रावण विस्तरात् ।**

**महतो देवदेवस्य शाश्वतस्याव्ययस्य च ॥ २६ ॥**

**एवं श्रुत्वा महाबाहू राक्षसेन्द्र प्रतापवान् ।**

**त्वया सह विरोधेच्छुश्चिन्तयामास राघव ॥ २७ ॥**

**\[ संनत्कुमारात्तद्वाक्यं श्रुत्वा राक्षसपुङ्गवः ।**

**अनुज्ञातं रिपुं प्रायात्प्रणिपत्य महामुनिम् ॥ २८ ॥ \]**

**वाक्यं सनत्कुमारस्य चिन्तयानो मुहुर्मुहुः ।**

**रावणो मुमुदे श्रीमान्युद्धार्थी विचचार ह ॥ २९ ॥**

**श्रुत्वा च तां कथां रामो विस्मयोत्फुल्ललोचनः ।**

**शिरसश्चालनं कृत्वा तमर्थं परिचिन्तयन् ॥ ३० ॥**

**श्रुत्वा तु वाक्यं च नरेश्वरस्तदा मुदा युतो विस्मयमानचक्षुः ।**

**पुनश्च तं ज्ञानवतां प्रधानमुवाच वाक्यं वद मे पुरातनम् ॥ ३१ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे तृतीयः सर्गः ॥ ३ ॥**

**प्रक्षिप्तेषु चतुर्थः सर्गः ॥ ४ ॥**

अगस्त्येनरामंप्रति तत्करान्मरणेच्छयारावणेनसीताहरणकरणोक्तिः ॥ १ ॥

**ततः पुनर्महातेजाः कुम्भयोनिर्महायशाः ।**

**उवाच रामं प्रणतं पितामह इवेश्वरम् ॥ १ ॥**

**श्रूयतामिति चामन्त्र्य रामं सत्यपराक्रमम् ।**

**कथाशेषं महातेजाः कथयामास स प्रभुः ॥ २ ॥**

**यथाख्यानं श्रुतं चैव यथावृत्तं च तत्तथा ।**

**प्रीतात्मा कथयामास राघवाय महामतिः ॥ ३ ॥**

**एतदर्थं महाबाहो रावणेन दुरात्मना ।**

**सुता जनकराजस्य हृता राम महामते ॥ ४ ॥**

**एतां कथां महाबाहो नारदः सुमहायशाः ।**

**कथयामास मह्यं वै मेरौ गिरिवरोत्तमे ॥ ५ ॥**

**देवगन्धर्वसिद्धानामृषीणां च महात्मनाम् ।**

**कथाशेषं पुनः सोथ कथयामास राघव ।**

**नारदः सुमहातेजाः प्रहसन्निव मानद ॥ ६ ॥**

**तां कथां शृणु राजेन्द्र महापापप्रणाशिनीम् ।**

**यां तु श्रुत्वा महाबाहो ऋषयो दैवतैः सह ।**

**ऊचुस्तं नारदं सर्वे हर्षपर्याकुलेक्षणाः ॥ ७ ॥**

**यश्चेमां श्रावयेन्नित्यं शृणुयाद्वापि भक्तितः ।**

**स पुत्रपौत्रवान्राम स्वर्गलोके महीयते ॥ ८ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे चतुर्थः सर्गः ॥ ४ ॥**

**प्रक्षिप्तेषु पञ्चमः सर्गः ॥ ५ ॥**

अगस्त्येनश्रीरामंप्रति रावणस्यश्वेतद्वीपगमनवृत्तान्तादिनिरूपणपूर्वकं तदभ्यनुज्ञयास्वा -श्रमंप्रतिगमनम् ॥ १ ॥

**ततः स रावणो राम पर्यटन्पृथिवीतलम् ।**

**विजयार्थी महाशूरै राक्षसैः परिवारितः ॥ १ ॥**

**दैत्यदानवरक्षस्सु यं शृणोति बलाधिकम् ।**

**तमाह्वयति युद्धार्थी रावणो बलदर्पितः ॥ २ ॥**

**एवं स पर्यटन्सर्वां पृथिवीं पृथिवीपते ।**

**ब्रह्मलोकान्निवृत्तं तमाससादाथ नारदम् ॥ ३ ॥**

**व्रजन्तं मेघपृष्ठस्थ मंशुमन्तमिवापरम् ।**

**तं चाभिसृत्य प्रीतात्मा ह्यभिवाद्य कृताञ्जलिः ।**

**उवाच हृष्टमनसा रावणो नारदं तथा ॥ ४ ॥**

**आब्रह्मभवनाँल्लोकास्त्वया दृष्टा ह्यनेकशः ।**

**अस्मिँल्लोके महाभाग मानवा बलवत्तराः ।**

**योद्धुमिच्छामि तैः सार्धं यथाकामं यथासुखम् ॥ ५ ॥**

**तच्छ्रुत्वा नारदो वाक्यं रावणस्य दुरात्मनः ।**

**चिन्तयित्वा मुहूर्तं तु महात्मा प्रत्युवाच तम् ॥ ६ ॥**

**अस्ति राजन्महाद्वीपः क्षीरोदस्य समीपतः ।**

**यत्र ते चन्द्रसंकाशा मानवाः सुमहाबलाः ॥ ७ ॥**

**महाकाया महावीर्या मेघस्तनितनिस्वनाः ।**

**महामात्रा धैर्यवन्तो महापरिघबाहवः ॥ ८ ॥**

**श्वेतद्वीपे मया दृष्टा मानवा राक्षसाधिप ।**

**बलवीर्यसमायुक्तान्यादृशांस्त्वमिहेच्छसि ॥ ९ ॥**

**नारदस्य वचः श्रुत्वा रावणः प्रत्युवाच ह ।**

**कथं नारद जायन्ते तस्मिन्द्वीपे महाबलाः ॥ १० ॥**

**श्वेतद्वीपे कथं वासः प्राप्तस्तैः सुमहात्मभिः ।**

**एतन्मे सर्वमाख्याहि प्रभो नारद तत्वतः ॥ ११ ॥**

**त्वया दृष्टं जगत्सर्वं हस्तामलकवत्सदा ।**

**रावणस्य वचः श्रुत्वा नारदः प्रत्युवाच तम् ॥ १२ ॥**

**अनन्यमानसा नित्यं नारायणपरायणाः ।**

**तदाराधनसक्ताश्च तच्चित्तास्तत्परायणाः ॥ १३ ॥**

**एकान्तभावानुगतास्ते नरा राक्षसाधिप ।**

**तच्चित्तास्तद्गतप्राणा नरा नारायणं श्रिताः ।**

**श्वेतद्वीपे तु तैर्वास आर्जितः पुण्यकर्तृभिः ॥ १४ ॥**

**ये हता लोकनाथेन शार्ङ्गमानम्य संयुगे ।**

**चक्रायुधेन देवेन तेषां वासस्त्रिविष्टपे ॥ १५ ॥**

**न हि यज्ञफलैस्तात न तपोभिर्न संयमैः ।**

**न च दानफलैर्मुख्यैः स लोकः प्राप्यते सुखम् ॥ १६ ॥**

**नारदस्य वचः श्रुत्वा दशग्रीवः सुविस्मितः ।**

**ध्यात्वा तु सुचिरं कालं तेन योत्स्यामि संयुगे ।**

**आपृच्छ्य नारदं प्रायाच्छ्वेतद्वीपाय रावणः ॥ १७ ॥**

**नारदोपि चिरं ध्यात्वा कौतूहलसमन्वितः ।**

**दिदृक्षुः परमाश्चर्यं तत्रैव त्वरितं ययौ ॥ १८ ॥**

**स हि केलिकरो विप्रो नित्यं च समरप्रियः ॥ १९ ॥**

**रावणोपि ययौ तत्र राक्षसैः सह राघव ।**

**महता सिंहनादेन नादयन्स दिशो दश ॥ २० ॥**

**गते तु नारदे तत्र रावणोपि महायशाः ।**

**प्राप श्वेतं महाद्वीपं दुर्लभं यत्सुरैरपि ॥ २१ ॥**

**तेजसा तस्य द्वीपस्य रावणस्य बलीयसः ।**

**तत्तस्य पुष्पकं यानं वातवेगसमाहतम् ।**

**अवस्थातुं न शक्नोति वाताहत इवाम्बुदः ॥ २२ ॥**

**सचिवा राक्षसेन्द्रस्य द्वीपमासाद्य दुर्दृशम् ।**

**अब्रुवन्रावणं भीता राक्षसा जातसाध्वसाः ॥ २३ ॥**

**राक्षसेन्द्र वयं मूढा भ्रष्टसंज्ञा विचेतसः ।**

**अवस्थातुं न शक्ष्यामो युद्धं कर्तुं कथंचन ॥ २४ ॥**

**एवमुक्त्वा दुद्रुवुस्ते सर्व एव निशाचराः ॥ २५ ॥**

**रावणोपि हि तद्यानं पुष्पकं हेमभूषितम् ।**

**विसर्जयामास तदा सह तैः क्षणदाचरैः ॥ २६ ॥**

**गते तु पुष्पके राम रावणो राक्षसाधिपः ।**

**कृत्वा रूपं महाभीमं सर्वराक्षसवर्जितः ॥**

**प्रविवेश तदा तस्मिञ्छ्वेतद्वीपे स रावणः ॥ २७ ॥**

**प्रविशन्नेव तत्राशु नारीभिरुपलक्षितः ॥ २८ ॥**

**एकया सुस्मितं कृत्वा हस्ते गृह्य स रावणः ।**

**पृष्टश्चागमनं ब्रूहि किमर्थमिह चागतः ॥ २९ ॥**

**को हि त्वं कस्य वा पुत्रः केन वा प्रहितो वद ।**

**इत्युक्तो रावणो राजन्क्रुद्धो वचनमब्रवीत् ॥ ३० ॥**

**अहं विश्रवसः पुत्रो रावणो नाम राक्षसः ।**

**युद्धार्थमिह संप्राप्तो न च पश्यामि कंचन ॥ ३१ ॥**

**एवं कथयतस्तस्य रावणस्य दुरात्मनः ।**

**प्राहसंस्ते ततः सर्वे सस्वनं युवतीजनाः ॥ ३२ ॥**

**एकया क्रुद्धया तासां बालवद्गृह्य लीलया ।**

**भ्रामितस्तु सखीमध्ये विक्षिप्तः स दशाननः ॥ ३३ ॥**

**सखीमन्यां समाहूय पश्य त्वं कीटकं धृतम् ।**

**दशास्यं विंशतिभुजं कृष्णाञ्जनसमप्रभम् ॥ ३४ ॥**

**हस्ताद्धस्तं स च क्षिप्तो भ्राम्यते श्रमलालसः ॥ ३५ ॥**

**भ्राम्यमाणेन बलिना राक्षसेन विपश्चिता ।**

**पाणावेकाऽथ संदष्टा रोषेण वनिता शुभा ॥ ३६ ॥**

**मुक्तस्तया शुभः कीटो धुन्वन्त्या हस्तवेदनात् ।**

**गृहीत्वऽन्या राक्षसेन्द्रमुत्पपात विहायसा ॥ ३७ ॥**

**ततस्तामपि संक्रुद्धो विददार नखैर्भृशम् ।**

**तया स हि विनिर्धूतः सहसैव निशाचरः ॥ ३८ ॥**

**पपात चाम्भसो मध्ये सागरस्य भयातुरः ।**

**पर्वतस्येव शिखरं यथा वज्रविदारितम् ॥ ३९ ॥**

**प्रापतत्सागरस्यैव जले तस्थौ निपातितः ॥ ४० ॥**

**एवं स रावणो राम श्वेतद्वीपनिवासिभिः ।**

**स्त्रीजनैर्विनिगृह्याशु भ्रमितश्च ततस्ततः ॥ ४१ ॥**

**नारदोपि महातेजा रावणं वीक्ष्य धर्षितम् ।**

**विस्मयं सुचिरं गत्वा प्रजहास ननर्त च ॥ ४२ ॥**

**ततः स सागरजलाज्जलक्लिन्नशिरोरुहः ।**

**दक्षिणं तीरमासाद्य चिन्तयामास विस्मितः ॥ ४३ ॥**

**ये मया निर्जिता लोका न तेषु भयमीदृशम् ।**

**स्वभावतोल्पवीर्याणां विरुद्धं योषितामिदम् ॥ ४४ ॥**

**नूनमेतस्य लोकस्य मानवाः प्रभविष्णवः ।**

**स्त्रीरूपविग्रहधरा यान्ममाचष्ट नारदः ॥ ४५ ॥**

**बलवद्भिस्तु संधेयमिति संचिन्त्य निश्चितम् ।**

**भूयस्तासां प्रवृत्त्यर्थं तद्वनं समलोडयत् ॥ ४६ ॥**

**अथापश्यन्महात्मानं पितामहसुतं प्रभुम् ।**

**सनत्कुमारमासीनं सर्वयोगभृतां वरम् ॥ ४७ ॥**

**जाज्वल्यमानं तपसा समिद्भिरिव पावकम् ।**

**अपश्यद्दक्षिणे पार्श्वे विचरन्तं गुहाश्रयम् ॥ ४८ ॥**

**स तं दृष्ट्वा तपोवृद्धमभिवाद्य कृताञ्जलिः ।**

**व्रीडितः परिपप्रच्छ ब्रह्मर्षिं सत्यवादिनम् ॥ ४९ ॥**

**भगवन्केन लोकोयं कल्पितः सुमहात्मना ।**

**के वा लोके वसन्त्यस्मिन्सर्वज्ञानवतां वर ॥ ५० ॥**

**किं च त्वं ध्यायसे ब्रह्मञ्शंस मे सुसमाधिना ।**

**एतन्मे ब्रूहि तत्सर्वं सर्वज्ञो ह्यसि विश्रुतः ॥ ५१ ॥**

**एवमुक्तो महातेजा विदित्वा तस्य हृद्गतम् ।**

**उवाच वाक्यं प्रहसञ्श्रूयतामिति पुत्रक ॥ ५२ ॥**

**यो हि वै सर्वमेवेदं बिभर्ति सचराचरम् ।**

**त्रैलोक्यं सर्वभूतात्मा यस्योत्पत्तिं न विद्महे ॥ ५३ ॥**

**यमाहुर्वेदविदुषः पुरुषं तमसः परम् ।**

**आदित्यरूपमजरं परमात्मानमीश्वरम् ॥ ५४ ॥**

**यस्य नाभिभवो ब्रह्मा पिता मम पितामहः ।**

**कैलासनिलयः श्रीमान्भवश्च क्रोधसंभवः ॥ ५५ ॥**

**यं समाश्रित्य विबुधा विधिना हरिमध्वरे ।**

**पिबन्ति चामृतं हृष्टाः परिभूय दितेः सुतान् ॥ ५६ ॥**

**यस्य श्वासानिलोद्भूताः स्त्रियस्त्वामपराजितम् ।**

**गृहीत्वा सुमहावेगाश्चिक्षिषुः सागराम्भसि ॥ ५७ ॥**

**येन दैत्या महावीर्या दानवाश्च सनैर्ऋताः ।**

**निहता बहुरूपेण बहवो बाहुशालिना ॥ ५८ ॥**

**तेनायं लोकनाथेन कल्पितः सुमहात्मना ।**

**गोविन्देन निवासार्थं लोको वै सुमहात्मना ॥ ५९ ॥**

**अर्चयन्ति जगन्नाथं नारायणपरायणाः ।**

**अद्वेषाः सर्वभूतेषु महायोगबलाश्रयाः ॥ ६० ॥**

**यजन्ति पञ्चभिर्यज्ञैः सततं मधुसूदनम् ।**

**एकान्तिनो महासत्त्वा वसन्ति सुसमाहिताः ॥ ६१ ॥**

**यः पुराणे च वेदे च पाञ्चरात्रे च पठ्यते ।**

**सांख्ययोगे च मुनिभिर्ध्यायते चेज्यते च यः ॥ ६२ ॥**

**मुनिभिर्देवसङ्घैश्च स्थाप्यते भगवान्हरिः ।**

**मधुकैटभयोर्हन्ता यस्तमन्वेष्टुमर्हति ॥ ६३ ॥**

**पितामहोपि तं देवं न च जानाति रावण ॥ ६४ ॥**

**यस्तु नित्यं विजानाति हरि नारायणं विभुम् ।**

**जगदाभरणं पुण्यं तस्य मोक्षो न संशयः ॥ ६५ ॥**

**एतच्छ्रुत्वा मुनेर्वाक्यं प्रसन्नेनान्तरात्मना ।**

**पुनरेव ततो रक्षः पप्रच्छ मुनिपुङ्गवम् ॥ ६६ ॥**

**कथं च दृश्यते देव कथं च श्रूयते भुवि ।**

**कथं च क्रीडते लोके द्रष्टुं वा शक्यते कथम् ॥ ६७ ॥**

**कियत्कालेन वा ब्रह्मँल्लोकोयं तपसा मया ।**

**शक्यः प्रवेष्टुं तद्ब्रूहि सर्वं हि विदितं तव ॥ ६८ ॥**

**आकर्ण्य सस्पृहं तस्य वाक्यं वाक्यविशारदः ।**

**प्रत्युवाच मुनिर्धीमांस्तत्सर्वमनुपूर्वशः ॥ ६९ ॥**

**स हि सर्वगतो देवः सूक्ष्मोऽव्यक्तः सनातनः ।**

**येन सर्वमिदं व्याप्तं त्रैलोक्यं सचराचरम् ॥ ७० ॥**

**स भूमौ दिवि पाताले पर्वतेषु वनेषु च ।**

**सागरेषु च सर्वेषु वसतीह सरित्सु च ॥ ७१ ॥**

**अहश्व रात्रिश्च उभे च संध्ये दिवाकरश्चैव यमश्च सोमः ।**

**स एव कालो वरुणः स एव स ब्रह्मरुद्रेन्द्रमुखः स चाग्निः ॥ ७२ ॥**

**ओंकारी भूर्भुवः स्वश्च गायत्री सन्ध्य एव च ।**

**धराधरधरो देवः सोनन्त इति विश्रुतः ॥ ७३ ॥**

**विद्योतति ज्वलति वर्षति वाति पाति गर्जत्युपैति तपते दहते स चैव ।**

**लोकान्सृजत्यवति संहरते सदैव दैत्यान्स एव दहते जगति प्रसह्य ॥ ७४ ॥**

**स न शक्यः सुरैर्द्रष्टुं नासुरैर्न च पन्नगैः ।**

**प्रसादं कुरुते यस्य स वै तं द्रष्टुमर्हति ॥ ७५ ॥**

**तद्गतैस्तद्गतप्राणैः शुचिभिस्तत्परायणैः ।**

**शक्यः प्रवेष्टुं लोकोऽयं ज्ञाननिर्घृतकिल्बिषैः ॥ ७६ ॥**

**एवंविधैरयं लोकः प्राप्यते पुरुषोत्तमैः ।**

**अकामकारिभिर्देवैरक्रोधैर्दग्धतामसैः ॥ ७७ ॥**

**यश्चैव सुमहाकायः प्रविष्टो लोकमव्ययम् ।**

**आस्ते तथैव हरिणा कृता तेन महापुरी ॥ ७८ ॥**

**अष्टाविंशे युगे प्राप्ते मनोरस्य विवस्वतः ।**

**वैष्णवीं मूर्तिमाविश्य लोकमेनं प्रवेक्ष्यसि ॥ ७९ ॥**

**नातः परतरं श्रोतुं मत्तो वै राक्षसेश्वर ।**

**उत्तिष्ट गच्छ भद्रं ते प्राप्स्यसे गतिमीप्सिताम् ॥ ८० ॥**

**एवमुक्तस्तथेत्युक्त्वा तं प्रणम्याभिपूज्य च ।**

**समासाद्य महत्सैन्यं ययौ लङ्कामशङ्कितः ॥ ८१ ॥**

**नारदोपि प्रहृष्टात्मादृष्ट्वा सर्वमशेषतः ।**

**द्रुतं मेरुमुपागम्य विशते तां शुभां सभाम् ॥ ८२ ॥**

**तस्यां ब्रह्माणमासीनमभिवाद्य कृताञ्जलिः ।**

**देवान्संभावयामास समीपे पद्मजन्मनः ॥ ८३ ॥**

**निशम्य सुमहत्पुण्यमाख्यानं पद्मसंभवः ।**

**नारदं संपरिष्वज्य प्राह भूतभविष्यवित् ॥ ८४ ॥**

**हिरण्यकशिपुः पूर्वं बभूवैष निशाचरः ।**

**अवध्यो बहुभिर्योगैर्वरदानान्महाबलः ॥ ८५ ॥**

**स कदाचिन्महात्मानं पद्मनाभमधोक्षजम् ।**

**सभायां गर्हयन्दर्पानृसिंहवपुषं हरिम् ॥ ८६ ॥**

**समुद्गृह्य नखैस्तेन *दीर्यमाणस्य* संयुगे ।**

**रक्तसंस्पर्शजं दिव्यं चक्षुर्दैत्यपतेरभूत् ॥ ८७ ॥**

**स तु तद्राक्षसं जन्म तस्मान्मानुषजन्मनः ।**

**भाविनीं निधनप्राप्तिं पश्यन्दिव्येन चक्षुषा ॥ ८८ ॥**

**श्रीवत्साङ्कं तदङ्कस्थः प्राह दैत्यः शनैरिदम् ।**

**नखैर्विभिन्नहृदयः क्षणं दीनः कृताञ्जलिः ॥ ८९ ॥**

**तप्तहाटककेशान्त ज्वलत्पावकलोचन ।**

**वज्रायुधनखस्पर्श दिव्यसिंह नमोस्तु ते ॥ ९० ॥**

**कैटभारे हरे देव विष्णो विपुलविक्रम ।**

**त्राहि मां भूतभव्येश शरणागतवत्सल ॥ ९९ ॥**

**त्वद्धते राक्षसे भावे मानुषे च पदे विभो ।**

**प्राप्नुयां त्वन्मयो लोकं लोकनाथ प्रसीद मे ॥ ९२ ॥**

**एवमुक्तस्तथेत्युक्त्वा ययौ दैत्यपतिं हरिः ।**

**हंसयुक्तविमानेन किङ्किणीजालमालिना ॥ ९३ ॥**

**स एव च पुनस्तत्र राक्षसोऽभून्महासुरः ।**

**राक्षसेन विधानेन सदा तद्भावभावितः ॥ ९४ ॥**

**मानुषत्वमुपागम्य लोकान्हन्तुं कृतोद्यमम् ।**

**तृतीयं च हतं तेन श्वेतद्वीपं प्रवेक्ष्यति ॥ ९५ ॥**

**वैष्णवं तेज आविश्य यथोक्तं ब्रह्मवादिना ।**

**मयाऽपि चेहसंस्थेन दृष्टमेवाक्षदर्शनात् ॥ ९६ ॥**

**मयाऽवलम्बितं सर्वं देवस्य परमात्मनः ।**

**यस्त्विदं पठते नित्यं पुण्यमाख्यानमादितः ॥ ९७ ॥**

**नारदोक्तं मनुष्यो वै स याति परमां गतिम् ।**

**वैष्णवं परमाख्यानं सर्वपापप्रणाशनम् ॥ ९८ ॥**

**नित्यं च शृणुयाद्यश्च सोपि पापात्प्रमुच्यते ।**

**जातिस्मरत्वं विप्रत्वं कुले महति संभवम् ।**

**सर्वज्ञतां च लभते नात्र कार्या विचारणा ॥ ९९ ॥**

**स च संस्तूय च हरिं प्रविष्टः कमलोद्भवः ।**

**अनुभाव्य सुरान्सर्वान्ययौ स्वं लोकमीश्वरः ॥ १०० ॥**

**नारदस्तु ततस्तस्मान्मेरुपृष्ठं परिभ्रमन् ।**

**स तु मामाजगामाशु दिदृक्षुर्द्वादशात्मकम् ॥ १०१ ॥**

**स मया शास्त्रतः सम्यगभिवाद्याभिपूजितः ।**

**आख्यानमिदमाचष्ट ममानुग्रहकाम्यया ॥ १०२ ॥**

**मयाप्येतत्सदस्येत्य पावनार्थं मनोहरम् ।**

**भक्त्या तव महाबाहो कथामृतमुदाहृतम् ॥ १०३ ॥**

**एतदर्थं महाबाहो रावणेन दुरात्मना ।**

**विज्ञाय च हृता सीता त्वत्तो मरणकाङ्क्षया ॥ १०४ ॥**

**भवान्नारायणो देवः शङ्खचक्रगदाधरः ।**

**शार्ङ्गपद्मयुधधरः सर्वदेवनमस्कृतः ॥ १०५ ॥**

**श्रीवत्साङ्को हृषीकेशः सर्वदेवाभिपूजितः ।**

**पद्मनाभो महायोगी भक्तानामभयप्रदः ॥ १०६ ॥**

**बधार्थं रावणस्य त्वं प्रविष्टो मानुषीं तनुम् ।**

**किं न वेत्सि त्वमात्मानं राम नारायणो ह्यहम् ॥ १० ॥**

**मा मुह्यस्व महाभाग स्मर चात्मानमात्मना ।**

**गुह्याद्गुह्यतरस्त्वं हि एवमाह पितामहः ॥ १०८ ॥**

**त्रिगुणश्च त्रिवेदी च त्रिधामा त्रिपदात्मकः ।**

**त्रिकालकर्मा त्रैविद्यस्त्रिदशारिप्रमर्दनः ॥ १०९ ॥**

**त्वयाऽऽक्रान्तास्त्रयो लोकाः पुराणैर्विक्रमैस्त्रिभिः ।**

**त्वं महेन्द्रानुजः श्रीमान्बलिबन्धन कारणात् ॥ ११० ॥**

**अदित्या गर्भसंभूतो विष्णुस्त्वं हि सनातनः ।**

**लोकाननुग्रहीतुं वै प्रविष्टो मानुषीं तनुम् ॥ १११ ॥**

**तदिदं साधितं कार्यं सुराणां सुरसत्तम ।**

**निहतो रावणः पापः सपुत्रगणबान्धवः ॥ ११२ ॥**

**प्रहृष्टाश्च सुराः सर्वे ऋषयश्च तपोधनाः ।**

**प्रशान्तं च जगत्सर्वं त्वत्प्रसादात्सुरेश्वर ॥ ११३ ॥**

**सीता लक्ष्मीर्महाभागा संभूता वसुधातले ।**

**स्वदर्थमियमुत्पन्ना जनकस्य गृहे शुभा ।**

**लङ्कामानीय यत्नेन मातेव परिरक्षिता ॥ ११४ ॥**

**एवमेतत्समाख्यातं तव राम महायशः ।**

**ममापि नारदेनोक्तमृषिणा दीर्घजीविना ॥ ११५ ॥**

**यथा सनत्कुमारेण व्याख्यातं तस्य रक्षसः ।**

**तेनापि च तदेवाशु कृतं सर्वमशेषतः ॥ ११६ ॥**

**यश्चैतच्छ्रावयेच्छ्राद्धे विद्वान्ब्राह्मणसन्निधौ ।**

**अनन्तमक्षयं दत्तं पितृणामुपतिष्ठति ॥ ११७ ॥**

**एतां श्रुत्वा कथां दिव्यां रामो राजीवलोचनः ।**

**परं विस्मयमापन्नो भ्रातुभिः सह राघवः ॥ ११८ ॥**

**वानराः सहसुग्रीवा राक्षसाः सविभीषणाः ।**

**राजानश्च महामात्या ये चान्येऽपि समागताः ॥ ११९ ॥**

**ब्राह्मणाः क्षत्रिया वैश्याः शूद्रा धर्मसमन्विताः ।**

**सर्वे चोत्फुल्लनयनाः सर्वे हर्षसमन्विताः ।**

**राममेवानुपश्यन्ति भृशमत्यन्तहर्षिताः ॥ १२० ॥**

**अगस्त्यस्त्वब्रवीद्रामं सर्वमेतच्छ्रुतं त्वया ।**

**दृष्टः संभाषितश्चापि राम गच्छामहे वयम् ।**

**\[ एवमुक्त्वा गताः सर्वे पूजितास्ते यथागतम् ॥ १२१ ॥ \]**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे पञ्चमः सर्गः ॥ ५ ॥**

+++
title = "प्रक्षिप्तसर्गःxa0उत्तरकाण्डः"

+++
**॥ अथाधिकपाठसर्गप्रारम्भः ॥**

**प्रक्षिप्तेषु प्रथमः सर्गः ॥ १ ॥**

वसिष्ठादिभिर्मन्त्रिश्रेष्ठैश्चसह प्रभातेसभांप्रविष्टेनरामेण लक्ष्मणंप्रति कार्यार्थिसमाह्वान -चोदना ॥ १ ॥ लक्ष्मणेन द्वारदेशवर्तिनः कार्यार्थिनः रामानुमत्याऽन्तः प्रवेशनम् ॥ २ ॥

**ततः प्रभाते विमले कृत्वा पौर्वाह्णिकीं क्रियाम् ।**

**धर्मासनगतो राजा रामो राजीवलोचनः ॥ १ ॥**

**राजधर्मानवेक्षन्वै ब्राह्मणैर्नैगमैः सह ।**

**पुरोधसा वसिष्ठेन ऋषिणा कश्यपेन च ॥ २ ॥**

**मन्त्रिभिर्व्यवहारज्ञैस्तथाऽन्यैर्धर्मपारगैः ।**

**नीतिज्ञैरथ सभ्यैश्च राजभिः सा समावृता ॥ ३ ॥**

**सभा यथा महेन्द्रस्य यमस्य वरुणस्य च ।**

**शुशुभे राजसिंहस्य रामस्याक्लिष्टकर्मणः ॥ ४ ॥**

**अथ रामोऽब्रवीत्तत्र लक्ष्मणं शुभलक्षणम् ।**

**निर्गच्छ त्वं महाबाहो सुमित्रानन्दवर्धन ।**

**कार्यार्थिनश्च सौमित्रे व्याहर्तुं त्वमुपक्रम ॥ ५ ॥**

**रामस्य भाषितं श्रुत्वा लक्ष्मणः शुभलक्षणः ।**

**द्वारदेशमुपागम्य कार्यिणश्चाह्वयत्स्वयम् ॥ ६ ॥**

**न कश्चिदब्रवीत्तत्र मम कार्यमिहाद्य वै ।**

**नाधयो व्याधयश्चैव रामे राज्यं प्रशासति ॥ ७ ॥**

**पक्वसस्या वसुमती सर्वौषधिसमन्विता ।**

**न बालो म्रियते तत्र न युवा नच मध्यमः ॥ ८ ॥**

**धर्मेण शासितं सर्वं न च बाधा विधीयते ।**

**दृश्यते न च कार्यार्थी रामे राज्यं प्रशासति ॥ ९ ॥**

**लक्ष्मणः प्राञ्जलिर्भूत्वा रामायैवं न्यवेदयत् ॥ १० ॥**

**अथ रामः प्रसन्नात्मा सौमित्रिमिदमब्रवीत् ।**

**भूय एव तु गच्छ त्वं कार्यिणः प्रविचारय ॥ ११ ॥**

**सम्यक्प्रणीतया नीत्या नाधर्मो विद्यते क्वचित् ।**

**तस्माद्राजभयात्सर्वे रक्षन्तीव परस्परम् ॥ १२ ॥**

**बाणा इव मया मुक्ता इह रक्षन्ति मे प्रजाः ।**

**तथापि त्वं महाबाहो प्रजा रक्षस्व तत्परः ॥ १३ ॥**

**एवमुक्तस्तु सौमित्रिर्निर्जगाम नृपालयात् ।**

**अपश्यद्वारदेशे वै श्वानं तावदवस्थितम् ॥ १४ ॥**

**तमेव वीक्षमाणं वै विक्रोशन्तं मुहुर्मुहुः ।**

**दृष्ट्वाऽथ लक्ष्मणस्तं वै पप्रच्छाथ स वीर्यवान् ॥ १५ ॥**

**किं ते कार्यं महाभाग ब्रूहि विस्रब्धमानसः ।**

**लक्ष्मणस्य वचः श्रुत्वा सारमेयोऽभ्यभाषत ॥ १६ ॥**

**सर्वभूतशरण्याय रामायाक्लिष्टकर्मणे ।**

**भयेष्वभयदात्रे च तस्मै वक्तुं समुत्सहे ॥ १७ ॥**

**एतच्छ्रुत्वा तु वचनं सारमेयस्य लक्ष्मणः ।**

**राघवाय तदाख्यातुं प्रविवेशालयं शुभम् ॥ १८ ॥**

**निवेद्य रामस्य पुनर्निर्जगाम नृपालयात् ।**

**वक्तव्यं यदि ते किंचित्तत्त्वं ब्रूहि नृपाय वै ।**

**लक्ष्मणस्य वचः श्रुत्वा सारमेयोऽभ्यभाषत ॥ १९ ॥**

**देवागारे नृपागारे द्विजवेश्मसु वै तथा ।**

**वह्निः शतक्रतुश्चैव सूर्यो वायुश्च तिष्ठति ॥ २० ॥**

**नात्र योग्यास्तु सौमित्रे योनीनामधमा वयम् ।**

**प्रवेष्टुं नात्र शक्ष्यामो धर्मो विग्रहवान्नृपः ॥ २१ ॥**

**सत्यवादी रणपटुः सर्वभूतहिते रतः ।**

**षाड्गुण्यस्य पदं वेत्ति नीतिकर्ता स राघवः ॥ २२ ॥**

**सर्वज्ञः सर्वदर्शी च रामो रमयतांवरः ॥ २३ ॥**

**स सोमः स च मृत्युश्च स यमो धनदस्तथा ।**

**वह्निः शतक्रतुश्चैव सूर्यो वै वरुणस्तथा ॥ २४ ॥**

**तस्य त्वं ब्रूहि सौमित्रे प्रजापालः स राघवः ।**

**अनाज्ञप्तस्तु सौमित्रे प्रवेष्टुं नेच्छयाम्यहम् ॥ २५ ॥**

**आनृशंस्यान्महाभागः प्रविवेश महाद्युतिः ।**

**नृपालयं प्रविश्याथ लक्ष्मणो वाक्यमब्रवीत् ॥ २६ ॥**

**श्रूयतां मम विज्ञाप्यं कौसल्यानन्दवर्धन ।**

**यन्मयोक्तं महाबाहो तव शासनजं विभो ।**

**श्वा वै ते तिष्ठते द्वारि कार्यार्थी समुपागतः ॥ २७ ॥**

**लक्ष्मणस्य वचः श्रुत्वा रामो वचनमब्रवीत् ।**

**संप्रवेशय वै क्षिप्रं कार्यार्थी योत्र तिष्ठति ॥ २८ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे प्रथमः सर्गः ॥ १ ॥**

**प्रक्षिप्तेषु द्वितीयः सर्गः ॥ २ ॥**

श्रीरामेण कार्यनिवेदनंचोदितेनशुना तंप्रत्यनपराधेपि निजमूर्धनि सर्वार्थसिद्धनामक -भिक्षुकृत दण्डप्रहार निवेदनम् ॥ १॥ रामेण निजदूतानीतंयतिंप्रति सारमेयशिरस्ताडनहेतुप्रश्नः ॥ २ ॥ भिक्षुणा तंत्रति क्षुधातुरतयाकुद्धेनस्वेन रथ्यास्थितेदूरानपसारिणिसारमेये दण्डप्रहरणा -ङ्गीकरणपूर्वकं स्वस्यसमुचितशिक्षाप्रार्थना ॥ ३ ॥ वसिष्ठादिभिःसह शिक्षाविचारपरेसति रामे तंप्रतिशुना तस्यकालञ्जरपुरेदेवालये कुलपतित्वेऽभिषेचनरूपशिक्षाविधानोक्तिः ॥ ४ ॥ रामेण भिक्षोः कुलपतित्वेऽभिषेचनपूर्वकं गजस्कंधारोपणेनकालञ्जरप्रापणम् ॥ ५ ॥ शिक्षार्हेभिक्षौ वरदानविस्मितामात्यादीन्प्रति शुना रामचोदनया स्वस्यसारमेयत्वप्राप्तेर्जन्मान्तरी -यस्वीयकुलपतित्वहेतुकत्वोक्तिः ॥ ६ ॥

**श्रुत्वा रामस्य वचनं लक्ष्मणस्त्वरितस्तदा ।**

**श्वानमाहूय मतिमान्राघवाय न्यवेदयत् ॥ १ ॥**

**दृष्ट्वा समागतं श्वानं रामो वचनमब्रवीत् ।**

**विवक्षितार्थं मे ब्रूहि सारमेय न ते भयम् ॥ २ ॥**

**अथापश्यत तत्रस्थं रामं श्वा भिन्नमस्तकः ।**

**\[ ततो दृष्ट्वा स राजानं सारमेयोऽब्रवीद्वचः ॥ ३ ॥**

**राजैव कर्ता भूतानां राजा चैव विनाशकः । \]**

**राजा सुप्तेषु जागर्ति राजा पालयति प्रजाः ॥ ४ ॥**

**राजा कर्ता च गोप्ता च सर्वस्य जगतः पिता ।**

**राजा कालो युगं चैव राजा सर्वमिदं जगत् ॥ ५ ॥**

**नीत्या सुनीतया राजा धर्मं रक्षति रक्षिता ।**

**यदा न पालयेद्राजा क्षिप्रं नश्यन्ति वै प्रजाः ॥ ६ ॥**

**धारणाद्धर्म इत्याहुर्धर्मेण विधृताः प्रजाः ।**

**यस्माद्धारयते सर्वं त्रैलोक्यं सचराचरम् ॥ ७ ॥**

**धारणाद्धि द्विषां चैत्र धर्मेणारञ्जयन्प्रजाः ।**

**तस्माद्धारणमित्युक्तं स धर्म इति निश्चयः ॥ ८ ॥**

**एष राजन्परो धर्मः फलवान्प्रेत्य राघव ।**

**न हि धर्माद्भवेत्किञ्चिद्दुष्प्रापमिति मे मतिः ॥ ९ ॥**

**दानं दया सतां पूजा व्यवहारेषु चार्जवम् ।**

**एष राम परो धर्मो रक्षणात्प्रेत्य चेह च ॥ १० ॥**

**त्वं प्रमाणं प्रमाणानामसि राघव सुव्रत ।**

**विदितश्चैव ते धर्मः सद्भिराचरितस्तु वै ॥ ११ ॥**

**धर्माणां त्वं परं धाम गुणानां सागरोपमः ।**

**अज्ञानाच्च मया राजन्नुक्तस्त्वं राजसत्तम ।**

**प्रसादयामि शिरसा न त्वं क्रोद्धुमिहार्हसि ॥ १२ ॥**

**शुनकस्य वचः श्रुत्वा राघवो वाक्यमब्रवीत् ।**

**किं ते कार्यं करोम्यद्य ब्रूहि विस्रब्ध माचिरम् ॥ १३ ॥**

**रामस्य वचनं श्रुत्वा सारमेयोऽब्रवीदिदम् ।**

**धर्मेण राष्ट्रं विन्देत धर्मेणैवानुपालयेत् ॥ १४ ॥**

**धर्माच्छरण्यतां याति राजा सर्वभयापहः ।**

**इदं विज्ञाय यत्कृत्यं श्रूयतां मम राघव ॥ १५ ॥**

**भिक्षुः सर्वार्थसिद्धश्च ब्राह्मणावसथे वसन् ।**

**तेन दत्तः प्रहारो मे निष्कारणमनागसः ॥ १६ ॥**

**एतच्छ्रुत्वा तु रामेण द्वास्थः संप्रेषितस्तदा ।**

**आनीतश्च द्विजस्तेन सर्वसिद्धार्थकोविदः ॥ १७ ॥**

**अथ द्विजवरस्तत्र रामं दृष्ट्वा महाद्युतिः ।**

**किं ते कार्यं मया राम तद्ब्रूहि त्वं ममानघ ॥ १८ ॥**

**एवमुक्तस्तु विप्रेण रामो वचनमब्रवीत् ।**

**त्वया दत्तः प्रहारोऽयं सारमेयस्य वै द्विज ।**

**किं तवापकृतं विप्र दण्डेनाभिहतो यतः ॥ १९ ॥**

**क्रोधः प्राणहरः शत्रुः क्रोधो मित्रमुखो रिपुः ।**

**क्रोधो ह्यसिर्महातीक्ष्णः सर्वं क्रोधोपकर्षति ॥ २० ॥**

**तपते यजते चैव यच्च दानं प्रयच्छति ।**

**क्रोधेन वै संहरति तस्मात्क्रोधं विसर्जयेत् ॥ २१ ॥**

**इन्द्रियाणां प्रदुष्टानां हयानामिव धावताम् ।**

**कुर्वीत वृत्या सारथ्यं संहृत्येन्द्रियगोचरम् ॥ २२ ॥**

**मनसा कर्मणा वाचा चक्षुषा च समाचरेत् ।**

**श्रेयो लोकस्य चरतो न द्वेष्टि न च लिप्यते ॥ २३ ॥**

**न तत्कुर्यादसिस्तीक्ष्णः सर्वो वा व्याहतस्तथा ।**

**अरिर्वा नित्यसंक्रुद्धो यथाऽऽत्मा दुरनुष्ठितः ॥ २४ ॥**

**विनीतविनयस्यापि प्रकृतिर्न विधीयते ।**

**प्रकृतिं गृहमानस्य निश्चये प्रकृतिर्ध्रुवम् ॥ २५ ॥**

**एवमुक्तः स विप्रो वै रामेणाक्लिष्टकर्मणा ।**

**द्विजः सर्वार्थसिद्धस्तु अब्रवीद्रामसन्निधौ ॥ २६ ॥**

**मया दत्तः प्रहारोऽयं क्रोधेनाविष्टचेतसा ।**

**भिक्षार्थमटमानेन काले विगतभैक्षके ॥ २७ ॥**

**रथ्यास्थितः स्वयं वा वै गच्छ गच्छेति भाषितः ।**

**अथ स्वैरेण गच्छंस्तु रथ्यान्ते विषमं स्थितः ॥ २८ ॥**

**क्रोधेन क्षुधयाऽऽविष्टस्तदा दत्तोस्य राघव ।**

**प्रहारो राजराजेन्द्र शाधि मामपराधिनम् ।**

**त्वया शस्तस्य राजेन्द्र नास्ति मे नरकाद्भयम् ॥ २९ ॥**

**अथ रामेण संपृष्टाः सर्व एव सभासदः ।**

**किं कार्यमस्य वै ब्रूत दण्डो वै कोनु पात्यताम् ।**

**सम्यक्प्रणिहिते दण्डे प्रजा भवति रक्षिता ॥ ३० ॥**

**भृग्वाङ्गिरसकुत्साद्या वसिष्ठश्च सकाश्यपः ।**

**धर्मपालकमुख्याश्च सचिवा नैगमास्तथा ।**

**एते चान्ये च बहवः पण्डितास्तत्र संगताः ॥ ३१ ॥**

**अवध्यो ब्राह्मणो दण्डैरिति शास्त्रविदो विदुः ।**

**ब्रुवते राघवं सर्वे राजधर्मेषु निष्ठिताः ॥ ३२ ॥**

**अथ ते मुनयः सर्वे राममेवाब्रुवंस्तदा ॥ ३३ ॥**

**राजा शास्ता हि सर्वस्य त्वं विशेषेण राघव ।**

**त्रैलोक्यस्य भवाञ्छास्ता देवो विष्णुः सनातनः ॥ ३४ ॥**

**एवमुक्ते तु तैः सर्वैः श्वा वै वचनमब्रवीत् ॥ ३५ ॥**

**यदि तुष्टोसि मे राम यदि देयो वरो मम ।**

**प्रतिज्ञातं त्वया वीर किं करोमीति विश्रुतम् ॥ ३६ ॥**

**प्रयच्छ ब्राह्मणस्यास्य कौलपत्यं धराधर ।**

**कालंचरे महाराज कौलपत्यं प्रदीयताम् ॥ ३७ ॥**

**एतच्छ्रुत्वा तु रामेण कौलपत्येऽभिषेचितः ।**

**प्रययौ ब्राह्मणो हृष्टो गजस्कन्धेन सोर्चितः ॥ ३८ ॥**

**अथ ते रामसचिवाः स्मयमाना वचोऽब्रुवन् ।**

**वरोऽयं दत्त एतस्य नायं शापो महाद्युते ॥ ३९ ॥**

**एवमुक्तस्तु सचिवै रामो वचनमब्रवीत् ।**

**न यूयं नीतितत्त्वज्ञाः श्वा वै जानाति कारणम् ॥ ४० ॥**

**अथ पृष्टस्तु रामेण सारमेयोऽब्रवीदिदम् ।**

**अहं कुलपतिस्तत्र आसं शिष्टान्नभोजनः ॥ ४१ ॥**

**देवद्विजातिपूजायां दासीदासेषु राघव ।**

**संविभागी शुभरतिर्देवद्रव्यस्य रक्षिता ॥ ४२ ॥**

**विनीतः शीलसंपन्नः सर्वसत्वहिते रतः ।**

**सोहं प्राप्त इमां घोरामवस्थामधमां गतिम् ॥ ४३ ॥**

**एवं क्रोधान्वितो विप्रस्त्यक्तधर्माऽहिते रतः ।**

**क्रुद्धो नृशंसः परुष अविद्वांश्चाप्यधार्मिकः ॥ ४४ ॥**

**कुलानि पातयत्येव सप्त सप्त च राघव ।**

**तस्मात्सर्वास्ववस्थासु कौलपत्यं न कारयेत् ॥ ४५ ॥**

**यमिच्छेन्नरकं नेतुं सपुत्रपशुबान्धवम् ।**

**देवेष्वधिष्ठितं कुर्याद्गोषु च ब्राह्मणेषु च ॥ ४६ ॥**

**ब्रह्मस्वं देवताद्रव्यं स्त्रीणां बालधनं च यत् ।**

**दत्तं हरति यो भूय इष्टैः सह विनश्यति ॥ ४७ ॥**

**ब्राह्मणद्रव्यमादत्ते देवानां चैव राघव ।**

**सद्यः पतति घोरे वै नरके वीचिसंज्ञिते ॥ ४८ ॥**

**मनसाऽपि हि देवस्वं ब्रह्मस्वं च हरेत्तु यः ।**

**निरयान्निरयं चैव पतत्येव नराधमः ॥ ४९ ॥**

**तच्छ्रुत्वा वचनं रामो विस्मयोत्फुल्ललोचनः ।**

**श्वाऽप्यगच्छन्महातेजा यत एवागतस्ततः ॥ ५० ॥**

**मनस्वी पूर्वजात्या स जातिमात्रोपदूषितः ।**

**वाराणस्यां महाभागः प्रायं चोपविवेश ह ॥ ५१ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे द्वितीयः सर्गः ॥ २ ॥**

**प्रक्षिप्तेषु तृतीयः सर्गः ॥ ३ ॥**

गृध्रोलूकाख्यानम् ॥ १ ॥

**अथ तस्मिन्वनोद्देशे रम्ये पादपशोभिते ।**

**नदीकीर्णे गिरिवरे कोकिलानेककूजिते ॥ १ ॥**

**सिंहव्याघ्रसमाकीर्णे नानाद्विजगणावृते ।**

**गृध्रोलूकौ प्रवसतो बहुवर्षगणानपि ॥ २ ॥**

**अथोलूकस्य भवनं गृध्रः पापविनिश्चयः ।**

**ममेदमिति कृत्वाऽसौ कलहं तेन चाकरोत् ॥ ३ ॥**

**राजा सर्वस्य लोकस्य रामो राजीवलोचनः ।**

**तं प्रपद्यावहे शीघ्रं यस्यैतद्भवनं भवेत् ॥ ४ ॥**

**इति कृत्वा मतिं तौ तु निश्चयार्थं सुनिश्चिताम् ।**

**गृध्रोलकौ प्रपद्येतां कोपाविष्टौ ह्यमर्षितौ ॥ ५ ॥**

**रामं प्रपद्य तौ शीघ्रं कलिव्याकुलचेतसौ ।**

**तौ परस्परविद्वेषात्स्पृशतश्चरणौ तदा ॥ ६ ॥**

**अथ दृष्ट्वा नरेन्द्रं तं गृध्रो वचनमब्रवीत् ।**

**सुराणामसुराणां च प्रधानस्त्वं मतो मम ॥ ७ ॥**

**बृहस्पतेश्च शुक्राच्च विशिष्टोसि महाद्युते ।**

**परावरज्ञो भूतानां कान्त्या चन्द्र इवापरः ॥ ८ ॥**

**दुर्निरीक्ष्यो यथा सूर्यो हिमांश्चैव गौरवे ।**

**सागरश्चासि गाम्भीर्ये लोकपालो यमो ह्यसि ॥ ९ ॥**

**क्षान्त्या धरण्या तुल्योसि शीघ्रत्वे ह्यनिलोपमः ।**

**गुरुस्त्वं सर्वसंपन्नः कीर्तियुक्तश्च राघव ॥ १० ॥**

**अमर्षी दुर्जयो जेता सर्वास्त्रविधिपारगः ।**

**शृणुष्व मम वै राम विज्ञाप्यं नरपुङ्गव ॥ ११ ॥**

**ममालयं पूर्वकृतं बाहुवीर्येण राघव ।**

**उलूको हरते राजंस्तत्र त्वं त्रातुमर्हसि ॥ १२ ॥**

**एवमुक्ते तु गृध्रेण उलूको वाक्यमब्रवीत् ॥ १३ ॥**

**सोमाच्छतक्रतोः सूर्याद्धनदाद्वा यमात्तथा ।**

**जायते वै नृपो राम किंचिद्भवति मानुषः ।**

**त्वं तु सर्वमयो देवो नारायण इवापरः ॥ १४ ॥**

**या च ते सौम्यता राजन्सम्यक्प्रणिहिता विभो ।**

**समं चरसि चान्विष्य तेन सोमांशको भवान् ॥ १५ ॥**

**क्रोधे दण्डे प्रजानाथ दाने पापभयापहः ।**

**दाता हर्तासि गोप्तासि तेनेन्द्र इव नो भवान् ॥ १६ ॥**

**अधृष्यः सर्वभूतेषु तेजसा चानलोपमः ।**

**अभीक्ष्णं तपसे लोकांस्तेन भास्करसन्निभः ॥ १७ ॥**

**साक्षाद्वित्तेशतुल्योसि अथवा धनदाधिकः ।**

**वित्तेशस्यैव पद्मा श्रीर्नित्यं ते राजसत्तम ॥ १८ ॥**

**धनदस्य तु कोपेन धनदस्तेन नो भवान् ।**

**समः सर्वेषु भूतेषु स्थावरेषु चरेषु च ॥ १९ ॥**

**शत्रौ मित्रे च ते दृष्टिः समतां याति राघव ।**

**धर्मेण शासनं नित्यं व्यवहारे विधिक्रमात् ॥ २० ॥**

**यस्य कृष्यसि वै राम तस्य मृत्युर्विधावति ।**

**गीयसे तेन वै राम यम इत्यतिविक्रमः ॥ २१ ॥**

**यश्चैष मानुषो भावो भवतो नृपसत्तम ।**

**आनृशंस्यपरो राजा सत्वेषु क्षमयाऽन्वितः ॥ २२ ॥**

**दुर्बलस्य त्वनाथस्य राजा भवति वै बलम् ।**

**अचक्षुषोत्तमं चक्षुरगतेः स गतिर्भवान् ॥ २३ ॥**

**अस्माकमपि नाथस्त्वं श्रूयतां मम धार्मिक ।**

**ममालयप्रविष्टस्तु गृध्रो मां बाधते नृप ।**

**त्वं हि देव मनुष्येषु शास्ता वै नरपुङ्गवः ॥ २४ ॥**

**एतच्छ्रुत्वा तु वै रामः सचिवानाह्वयत्स्वयम् ॥ २५ ॥**

**धृष्टिर्जयन्तो विजयः सिद्धार्थो राष्ट्रवर्धनः ।**

**अशोको धर्मपालश्च सचिवः सुमहाबलः ॥ २६ ॥**

**एते रामस्य सचिवा राज्ञो दशरथस्य च ।**

**नीतियुक्ता महात्मानः सर्वशास्त्रविशारदाः ।**

**प्रीतिमन्तः कुलीनाश्च नये मन्त्रे च कोविदाः ॥ २७ ॥**

**तानाहूय स धर्मात्मा पुष्पकादवतीर्य च ।**

**गृध्रोलूकविवादं तं पृच्छति स्म रघूत्तमः ॥ २८ ॥**

**कति वर्षाणि वै गृध्र तवेदं निलयं कृतम् ।**

**एतन्मे कारणं ब्रूहि यदि जानासि तत्त्वतः ॥ २९ ॥**

**एतच्छ्रुत्वा तु वै गृध्रो भाषते राघवं स तम् ॥ ३० ॥**

**इयं वसुमती राम मनुष्यैः परितो यदा ।**

**उत्थितैरावृता सर्वा तदाप्रभृति मे गृहम् ॥ ३१ ॥**

**उलूकश्चाब्रवीद्रामं पादपैरुपशोभिता ।**

**यदेयं पृथिवी राजंस्तदाप्रभृति मे गृहम् ॥ ३२ ॥**

**एतच्छ्रुत्वा तु रामो वै सभासद उवाच ह ॥ ३३ ॥**

**न सा सभा यत्र न सन्ति वृद्धा न ते वृद्धा ये न वदन्ति धर्मम् ।**

**नासौ धर्मा यत्र न सत्यमस्ति न तरसत्यं यच्छलेनानुविद्धम् ॥ ३४ ॥**

**ये तु सभ्याः सदा ज्ञात्वा तूष्णीं ध्यायन्त आसते ।**

**यथाप्राप्तं न ब्रुवते ते सर्वेऽनृतवादिनः ॥ ३५ ॥**

**जानन्न वाऽब्रवीत्प्रश्नान्कामात्क्रोधाद्भयात्तथा ।**

**सहस्रं वारुणान्पाशानात्मनि प्रतिमुञ्चति ॥ ३६ ॥**

**तेषां संवत्सरे पूर्णे पाश एकः प्रमुच्यते ।**

**तस्मात्सत्येन वक्तव्यं जानता सत्यमञ्जसा ॥ ३७ ॥**

**एतच्छ्रुत्वा तु सचिवा राममेवाब्रुवंस्तदा ।**

**उलूकः शोभते राजन्न तु गृध्रो महामते ॥ ३८ ॥**

**त्वं प्रमाणं महाराज राजा हि परमा गतिः ।**

**राजमूलाः प्रजाः सर्वा राजा धर्मः सनातनः ॥ ३९ ॥**

**शास्ता नृणां नृपो येषां ते न गच्छन्ति दुर्गतिम् ।**

**वैवस्वतेन मुक्तास्तु भवन्ति पुरुषोत्तमाः ॥ ४० ॥**

**सचिवानां वचः श्रुत्वा रामो वचनमब्रवीत् ।**

**श्रूयतामभिधास्यामि पुराणे यदुदाहृतम् ॥ ४१ ॥**

**द्यौः सचन्द्रार्कनक्षत्रा सपर्वतमहावना ।**

**सलिलार्णवसंपूर्णं त्रैलोक्यं सचराचरम् ।**

**एक एव तदा ह्यासीद्युक्तो मेरुरिवापरः ॥ ४२ ॥**

**पुरा भूः सह लक्ष्म्या च विष्णोर्जठरमाविशत् ।**

**तां निगृह्य महातेजाः प्रविश्य सलिलार्णवम् ।**

**सुष्वाप देवो भूतात्मा बहून्वर्षगणानपि ॥ ४३ ॥**

**विष्णौ सुप्ते तदा ब्रह्मा विवेश जठरं ततः ॥ ४४ ॥**

**रुद्धस्रोतं तु तं ज्ञात्वा महायोगी समाविशत् ।**

**नाभ्यां विष्णोः समुत्पन्ने पद्मे हेमविभूषिते ॥ ४५ ॥**

**स तु निर्गम्य वै ब्रह्मा योगी भूत्वा महाप्रभुः ।**

**सिसृक्षुः पृथिवीं वायुं पर्वतान्समहीरुहान् ॥ ४६ ॥**

**तदन्तरे प्रजाः सर्वांः समनुष्यसरीसृपाः ।**

**जरायुजोण्डजाः सर्वाः ससर्ज स महातपाः ॥ ४७ ॥**

**ततः श्रोत्रमलोत्पन्नः कैटभो मधुना सह ।**

**दानवौ तौ महावीर्यौ घोररूपौ दुरासदौ ॥ ४८ ॥**

**दृष्ट्वा प्रजापतिं तत्र क्रोधाविष्टौ बभूवतुः ।**

**वेगेन महता तत्र स्वयंभुवमधावताम् ॥ ४९ ॥**

**दृष्ट्वा स्वयंभुवा मुक्तो रावो वै विकृतस्तदा ।**

**तेन शब्देन संग्राप्तौ दानवौ हरिणा सह ॥ ५० ॥**

**अथ चक्रप्रहारेण सूदितौ मधुकैटभौ ।**

**मेदसा प्लाविता सर्वा पृथिवी च समन्ततः ॥ ५१ ॥**

**भूयो विशोधिता तेन हरिणा लोकधारिणा ।**

**शुद्धां वै मेदिनीं तां तु वृक्षैः सर्वामपूरयत् ।**

**ओषध्यः सर्वसस्यानि निष्पद्यन्त पृथग्विधाः ॥ ५२ ॥**

**मेदोगन्धात्तु धरणी मेदिनीत्यभिसंज्ञिता ।**

**तस्मान्न गृध्रस्य गृहमुलूकस्येति मे मतिः ॥ ५३ ॥**

**तस्माद्गृध्रस्तु दण्ड्यो वै पापो हर्ता परालयम् ।**

**पीडां करोति पापात्मा दुर्विनीतो महानयम् ॥ ५४ ॥**

**अथाशरीरिणी वाणी अन्तरिक्षात्प्रबोधिनी ।**

**मा वधी राम ग्रुधं तं पूर्वदग्धं तपोबलात् ॥ ५५ ॥**

**काले गौतमदग्धोऽयं प्रजानाथो धनेश्वरः ।**

**ब्रह्मदत्तस्तु नाम्नैष शूरः सत्यव्रतः शुचिः ॥ ५६ ॥**

**गृहं त्वस्यागतो विप्रो भोजनं प्रत्यमार्गत ।**

**साग्रं वर्षशतं चैव भोक्तव्यं नृपसत्तम ॥ ५७ ॥**

**ब्रह्मदत्तः स वै तस्य पाद्यमर्घ्यं स्वयं नृपः ।**

**हार्दं चैवाकरोत्तस्य भोजनार्थं महाद्युतेः ।**

**मांसमस्याभवत्तत्र आहारे तु महात्मनः ॥ ५८ ॥**

**अथ क्रुद्धेन मुनिना शापो दत्तोस्य दारुणः ।**

**गृध्रस्त्वं भव वै राजन्मामैनं ह्यथ सोब्रवीत् ॥ ५९ ॥**

**\[ प्रसादं कुरु धर्मज्ञ अज्ञानान्मे महाव्रत ।**

**शापस्यान्तं महाभाग क्रियतां वै ममानघ ॥ ६० ॥**

**तदज्ञानकृतं मत्वा राजानं मुनिरब्रवीत् ॥ ६१ ॥ \]**

**उत्पत्स्यति कुले राज्ञां रामो नाम महायशाः ।**

**इक्ष्वाकूणां महाभागो राजा राजीवलोचनः ।**

**तेन स्पृष्टो विपापस्त्वं भविता नरपुङ्गवः ॥ ६२ ॥**

**स्पृष्टो रामेण तच्छ्रुत्वा नरेन्द्रः पृथिवीपतिः ।**

**गृध्रत्वं त्यक्तवान्राजा दिव्यगन्धानुलेपनः ।**

**पुरुषो दिव्यरूपोऽभूदुवाचेदं च राघवम् ॥ ६३ ॥**

**साधु राघव धर्मज्ञ त्वत्प्रसादादहं विभो ।**

**विमुक्तो नरकाद्धोराच्छापस्यान्तः कृतस्त्वया ॥ ६४ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठेतृतीयः सर्गः ॥ ३ ॥**

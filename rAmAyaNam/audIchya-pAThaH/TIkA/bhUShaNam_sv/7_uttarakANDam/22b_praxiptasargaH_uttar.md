+++
title = "प्रक्षिप्तसर्गः उत्तरकाण्डः"

+++
**॥ अथात्राधिकपाठश्लोकप्रारम्भः ॥**

**प्रक्षिप्तेषु प्रथमः सर्गः ॥ १ ॥**

रावणेन वरुणलोकान्निवृत्य पुनरश्मनगरप्रवेशः ॥ १ ॥ तत्रमणिमयंमहाबलिभवनं -दृष्टवतारावणेन तत्पतिजिज्ञासयातत्रप्रहस्तप्रेषणम् ॥ २ ॥ तद्वारेज्वालामालामध्यवर्तिपुरुष दर्शनाद्भीतपरावृत्तेनप्रहस्तेन रावणंप्रति तन्निवेदनम् ॥ ३ ॥ स्वयमेवतद्भवनंप्रविष्टेन प्रहस्तदृष्टपुरुषदर्शनमात्रेणचकितकंपितेनरावणेन कथंचिद्धैर्यावलंबनेन पुरुषंप्रति तद्गृहपतिनामादिप्रश्नपूर्वकं तेनसहस्वस्ययुयुत्सानिवेदनम् ॥ ४ ॥ तद्भवनपतेर्महाबलित्वनिवेदन -पूर्वकतदनुज्ञयाऽन्तःप्रविष्टेनरावणेन महाबलिविलोकनम् ॥ ५ ॥ तेनस्वागमनकारणंपृष्टेन -रावणेन तंप्रति तंबद्धवताविष्णुनासहस्वस्ययुयुत्सानिवेदने बलिनातंप्रति विष्णुमहिमानुवर्णन -पूर्वकंस्वगृहद्वारस्थपुरुषस्यैव विष्णुत्वनिवेदनं ॥ ६ ॥ ततो रोषाद्युद्धायसमापततिरावणे -विष्णुनातत्काले तस्यहननानिच्छ्यातिरोधानं ॥ ७ ॥

**हर्षान्नादांस्तु विसृजन्निष्क्रान्तो वरुणालयात् ।**

**महोदरेण संयुक्तो हर्षगद्गदभाषिणा ॥ १ ॥**

**ततोश्मनगरं भूयो विचेरुर्युद्धदुर्मदाः ।**

**यत्रापश्यद्दशग्रीवो गृहं परमभास्वरम् ।**

**वैडूर्य तोरणाकीर्णं मुक्ताजालविभूषितम् ॥ २ ॥**

**सुवर्णस्तम्भगहनं वेदिकाभिः समन्ततः ।**

**वज्रस्फटिकसोपानं किङ्किणीजालसंयुतम् ॥ ३ ॥**

**बह्वासनयुतं रम्यं महेन्द्रभवनोपमम् ।**

**दृष्ट्वा गृहवरं रम्यं दशग्रीवः प्रतापवान् ॥ ४ ॥**

**कस्येदं भवनं सौम्यं मेरुमन्दरसन्निभम् ।**

**गच्छ ग्रहस्त शीघ्रं त्वं जानीष्व भवनोत्तमम् ॥ ५ ॥**

**एवमुक्तः प्रहस्तस्तु प्रविवेश गृहोत्तमम् ॥ ६ ॥**

**स शून्यं प्रेक्ष्य तद्वारं पुनः कक्ष्यान्तरं ययौ ।**

**सप्तकक्ष्यान्तरं गत्वा ततो ज्वालामपश्यत ॥ ७ ॥**

**ततो दृष्टः पुमांस्तत्र हृष्टो हासं मुमोच सः ।**

**स तु श्रुत्वा महाहासमृर्ध्वरोमाऽभवत्तदा ॥ ८ ॥**

**ज्वालामध्ये स्थितस्तत्र हेममाली विमोहितः ।**

**आदित्य इव दुष्प्रेक्ष्यः साक्षाद्यम इव स्थितः ॥ ९ ॥**

**तथा दृष्ट्वा तु वृत्तान्तं स्वरमाणो विनिर्गतः ।**

**विनिर्गम्याब्रवीत्सर्वं रावणाय निशाचरः ॥ १० ॥**

**अथ राम दशग्रीवः पुष्पकादवरुह्य सः ।**

**प्रवेष्टुमिच्छन्वेश्माथ भिन्नाञ्जनचयोपमः ॥ ११ ॥**

**चन्द्रमौलिर्व पुष्मांच पुरुषोऽस्याग्रतः स्थितः ।**

**द्वारमावृत्य सहसा ज्वालासक्तो भयानकः ॥ १२ ॥**

**रक्ताक्षः श्वेतवदनो बिम्बोष्ठश्चोर्ध्वरोमवान् ।**

**महाभीषणनासश्च कम्बुग्रीवो महाहनुः ॥ १३ ॥**

**गूढश्मश्रुर्निगूढास्थि दंष्ट्राभा रोमहर्षणः ।**

**एतादृशं वै पुरुषं ददर्श स तु रावणः ।**

**गृहीत्वा लोहमुसलं द्वारं विष्टभ्य सुस्थितम् ॥ १४ ॥**

**अथ संदर्शनात्तस्य ऊर्ध्वरोमा बभूव सः ।**

**अस्पन्दतास्य हृदयं वेपथुश्चाप्यजायत ॥ १५ ॥**

**निमित्तान्यमनोज्ञानि दृष्ट्वा राम व्यचिन्तयत् ।**

**अथ चिन्तयतस्तस्य स एव पुरुषोऽब्रवीत् ॥ १६ ॥**

**किं त्वं चिन्तयसे रक्षो ब्रूहि विस्रन्धमानसः ।**

**युद्धातिथ्यमहं वीर करिष्ये रजनीचर ॥ १७ ॥**

**एवमुक्त्वा स तद्रक्षः पुनर्वचनमब्रवीत् ।**

**योत्स्यसे बलिना सार्धं मया वा तद्विधीयताम् ॥ १८ ॥**

**रावणोऽभिहितो भूय ऊर्ध्वरोमा व्यजायत ।**

**अथ धैर्य समालम्ब्य रावणो वाक्यमब्रवीत् ॥ १९ ॥**

**गृहेऽत्र तिष्ठते को वा तं ब्रूहि वदतांवर ।**

**तेनैव सार्धं योत्स्यामि यथा वा मन्यते भवान् ॥ २० ॥**

**स एनं पुनरप्याह दानवेन्द्रोत्र तिष्ठति ॥ २१ ॥**

**एष वै परमोदारः शूरः सत्यपराक्रमः ।**

**वीरो बहुगुणोपेतः पाशहस्त इवान्तकः ॥ २२ ॥**

**बालार्क इव तेजस्वी समरेष्वनिवर्तकः ।**

**अमर्षी दुर्जयो जेता बलिर्हि गुणसागरः ॥ २३ ॥**

**प्रियंवदः संविभागी गुरुविप्रप्रियः सदा ।**

**कालकाङ्क्षी महासत्वः सत्यवाक्सौम्यदर्शनः ॥ २४ ॥**

**स च सर्वगुणोपेतः शूरः स्वाध्यायतत्परः ।**

**एष गर्जति वात्येष ज्वलते तपते सदा ॥ २५ ॥**

**देवैश्च भूतसंघैश्च पन्नगैश्च महर्षिभिः ।**

**भयं यो नाभिजानाति तेन किं योद्धुमिच्छसि ॥ २६ ॥**

**बलिना यदि ते योद्धुं रोचते राक्षसेश्वर ।**

**प्रविश त्वं महासत्वं संग्रामं कुरु मा चिरम् ॥ २७ ॥**

**एवमुक्तो दशग्रीवः प्रविवेश यतो बलिः ।**

**स विलोक्याथ लङ्केशमट्टहासं जहास च ॥ २८ ॥**

**आदित्य इव दुष्प्रेक्ष्यः स्थितो दानवसत्तमः ।**

**अथ संदर्शनादेव बलिर्वै विश्वरूपवान् ॥ २९ ॥**

**स गृहीत्वा च तद्रक्षो ह्युत्सङ्गे स्थाप्य चाब्रवीत् ।**

**दशग्रीव महाबाहो कं ते कामं करोम्यहम् ।**

**किमागमनकृत्यं ते ब्रूहि त्वं राक्षसेश्वर ॥ ३० ॥**

**एवमुक्तस्तु बलिना रावणो वाक्यमब्रवीत् ।**

**श्रुतं मया महाभाग वद्धस्त्वं विष्णुना पुरा ॥ ३१ ॥**

**सोहं मोचयितुं शक्तो बन्धनात्वां न संशयः ।**

**एवमुक्ते ततो हासं बलिः कृत्वेदमब्रवीत् ॥ ३२ ॥**

**श्रूयतामभिधास्यामि यं त्वं पृच्छसि रावण ।**

**य एष पुरुषः श्यामो द्वारि तिष्ठति नित्यदा ॥ ३३ ॥**

**एतेन दानवेन्द्राश्च तथाऽन्ये बलवत्तराः ।**

**वशं नीता बलवता पूर्वं पूर्वतराश्च ये ॥ ३४ ॥**

**बद्धश्चाहमनेनैवं कृतान्तो दुरतिक्रमः ।**

**क एनं पुरुषो लोके वञ्चयिष्यति रावण ॥ ३५ ॥**

**सर्वभूतापहर्ता वै य एष द्वारि तिष्ठति ।**

**कर्ता कारयिता चैव धाता च भुवनेश्वरः ॥ ३६ ॥**

**न त्वं वेद न चाहं वै भूतभव्यभवत्प्रभुम् ।**

**कलिश्चैव हि कालश्च सर्वभूतापहारकः ॥ ३७ ॥**

**लोकत्रयस्य सर्वस्य हर्ता स्रष्टा तथैव च ।**

**संहरत्येष भूतानि स्थावराणि चराणि च ॥ ३८ ॥**

**पुनश्च सृजते सर्वमनाद्यन्तो महेश्वरः ।**

**करणं कारणं कर्ता सोयं पुरुषसत्तमः ॥ ३९ ॥**

**इष्टं चैव हि दत्तं च हुतं चैव निशाचर ।**

**सर्वमेव हि लोकेशो धाता गोप्ता न संशयः ॥ ४० ॥**

**नैवंविधं महद्भुतं विद्यते भुवनत्रये ॥ ४१ ॥**

**अहं त्वं चैव पौलस्त्य ये चान्ये पूर्ववत्तराः ।**

**नेता तेषां महात्मैष पशुं रशनया यथा ॥ ४२ ॥**

**वृत्रो दनुः शुकः शुम्भो निशुम्भो दम्भुरेव च ।**

**कालनेमिश्च प्रह्लादस्तथा वैरोचनो बलिः ॥ ४३ ॥**

**कालकेयास्तारकाख्यो मुचुकुन्दो विवर्धनः ।**

**हिरण्याक्षो मधुश्चैव कैटभो धूमशम्बरौ ॥ ४४ ॥  
यमलार्जुनौ च कंसश्च कैटभो मधुना सह ।**

**एते तपन्ति द्योतन्ति वान्ति वर्षन्ति चैव हि ॥ ४५ ॥**

**सर्वैः क्रतुशतैरिष्टं सर्वैस्तप्तं महत्तपः ।**

**सर्वे ते सुमहात्मानः सर्वे वै योगधर्मिणः ॥ ४६ ॥**

**सर्वैरैश्वर्यमासाद्य भुक्तभोगैर्महत्तरैः ।**

**दत्तमिष्टमधीतं च प्रजाश्च परिपालिताः ॥ ४७ ॥**

**स्वपक्षेष्वनुगोप्तारः प्रहर्तारः परेष्वपि ।**

**समरेष्वपि लोकेषु नैतेषां विद्यते समः ॥ ४८ ॥**

**शूरास्त्वभिजनोपेताः सर्वशस्त्रास्त्रपारगाः ।**

**सर्वविद्याप्रवेत्तारः संग्रामेष्वनिवर्तकाः ॥ ४९ ॥**

**सर्वैस्त्रिदशराज्यानि काङ्क्षितानि महात्मभिः ।**

**युद्धे सुरगणाः सर्वे निर्जिताश्च सहस्रशः ॥ ५० ॥**

**देवानामपि ये शक्ताः स्वपक्षपरिपालकाः ।**

**प्रमत्ता भोगरक्ताश्च बालार्कसमतेजसः ॥ ५१ ॥**

**यत्स देवान्प्रधर्षेत तदेषो विष्णुरीश्वरः ।**

**उपायपूर्वकं नाशं संवेत्ता भगवान्हरिः ॥ ५२ ॥**

**प्रादुर्भावं विकुरुते येनैतन्निधनं नयेत् ।**

**पुनरेवात्मनात्मानमधिष्ठाय स तिष्ठति ॥ ५३ ॥**

**एवमेतेन देवेन दानवेन्द्रा महात्मना ।**

**ते हि सर्वे क्षयं नीता बलिना कामरूपिणा ॥ ५४ ॥**

**समरे च दुराधर्षा नृपास्ते च पराजिताः ।**

**तेन नीताः क्षयं सर्वे कृतान्तबलचोदिताः ॥ ५५ ॥**

**एवमुक्त्वाऽथ प्रोवाच राक्षसं दानवेश्वरः ।**

**यदेतदृश्यते वीर चक्रं दीप्तानलोपमम् ॥ ५६ ॥**

**एतद्गृहीत्वाऽऽगच्छ त्वं मम पार्श्वं महाबल ।**

**ततोऽहं तव चाख्यास्ये मुक्तिकारणमव्ययम् ॥ ५७ ॥**

**तत्कुरुष्व महाबाहो मा विलम्बस्व रावण ।**

**एतच्छ्रुत्वा गतो रक्षः प्रहसंश्च महाबलः ॥ ५८ ॥**

**यत्र स्थितं महद्दिव्यं कुण्डलं रघुनन्दन ।**

**लीलयोत्पाटनं चक्रे रावणो बलदर्पितः ॥ ५९ ॥**

**न च चालयितुं शक्तो रावणोऽभूत्कथंचन ।**

**लज्जया स पुनर्भूयो यत्नंप चक्रे महाबलः ॥ ६० ॥**

**उत्क्षिप्तमात्रे दिव्ये च पपात भुवि राक्षसः ।**

**छिन्नमूलो यथा शाखी रुधिरौघपरिप्लुतः ॥ ६१ ॥**

**एतस्मिन्नन्तरे जज्ञे शब्दः पुष्करसंभवः ।**

**राक्षसेन्द्रस्य सचिवैर्मुक्तो हाहाकृतो महान् ॥ ६२ ॥**

**ततो रक्षो मुहूर्तेन चेतनां लभ्य चोत्थितम् ।**

**लज्जयावनतीभूतं बलिर्वाक्यमुवाच ह ॥ ६३ ॥**

**आगच्छ राक्षसश्रेष्ठ वाक्यं शृणु मयोदितम् ।**

**यत्त्वया चौद्धृतं वीर कुण्डलं मणिभूषितम् ॥ ६४ ॥**

**एतद्धि पूर्वजस्यासीत्कर्णाभरणमीक्ष्यताम् ।**

**एतत्पतितमत्रैवमन्यद्भूयो महाबल ॥ ६५ ॥**

**अन्यत्पर्वतसानौ हि पतितं कुण्डलादनु ।**

**सुकुटं वेदिसामीप्ये पतितं युध्यतो भुवि ॥ ६६ ॥**

**हिरण्यकशिपोः पूर्वं मम पूर्वपितामहात् ।**

**न तस्य कालो मृत्युर्वा न व्याधिर्न विहिंसकाः ॥ ६७ ॥**

**न दिवा मरणं तस्य न रात्रौ सन्ध्ययोरपि ।**

**न शुष्केण न चार्द्रेण न च शस्त्रेण केनचित् ।**

**विद्यते राक्षसश्रेष्ठ तस्य नास्त्रेण केनचित ॥ ६८ ॥**

**प्रह्लादेन समं चक्रे वादं परमदारुणम् ।**

**तस्य वादे समुत्पन्ने धीरो लोकभयंकरः ॥ ६९ ॥**

**सर्वदृश्यस्य वीरस्य प्रह्लादस्य महात्मनः ।**

**उत्पन्नो राक्षसश्रेष्ठ नृसिंहाकृतिरूपधृत् ॥ ७० ॥**

**दृष्टं च तेन रौद्रेण क्षुब्धं सर्वमशेषतः ॥ ७१ ॥**

**तत उद्धृत्य बाहुभ्यां नखैर्निन्ये यमक्षयम् ।**

**एष तिष्ठति द्वाः स्थो वै वासुदेवो निरञ्जनः ॥ ७२ ॥**

**तस्य देवादिदेवस्य तत्वत्तो मे शृणुष्व ह ।**

**वाक्यं परमभावेन यदि ते वर्तते हृदि ॥ ७३ ॥**

**इन्द्राणां च सहस्राणि सुराणामयुतानि च ।**

**ऋषीणां सप्तसंख्यानां शतान्यब्दसहस्रशः ।**

**वशं नीतानि सर्वाणि य एष द्वारि तिष्ठति ॥ ७४ ॥**

**तस्य तद्वचनं श्रुत्वा रावणो वाक्यमब्रवीत् ।**

**मया प्रेतेश्वरो दृष्टः कृतान्तः सह मृत्युना ॥ ७५ ॥**

**पाशहस्तो महाज्वाल ऊर्ध्वरोमा भयानकः ।**

**विद्युज्जिह्वश्च दंष्ट्रालः सर्पवृश्चिकरोमवान् ॥ ७६ ॥**

**रक्ताक्षो भीमवेगश्च सर्वसस्वभयंकरः ।**

**आदित्य इव दुष्प्रेक्ष्यः समरेष्वनिवर्तकः ॥ ७७ ॥**

**पापानां शमिता चैव स मया युधि निर्जितः ।**

**न च मे तत्र भीः काचिद्व्यथा वा दानवेश्वर ॥ ७८ ॥**

**एनं तु नाभिजानामि तद्भवान्वक्तुमर्हति ॥ ७९ ॥**

**रावणस्य वचः श्रुत्वा बलिर्वैरोचनोऽब्रवीत् ।**

**एष त्रैलोक्यधाता च हरिर्नारायणः प्रभुः ॥ ८० ॥**

**अनन्तः कपिलो विष्णुर्नारसिंहो महाद्युतिः ।**

**ऋतधामा सुधामा च पाशहस्तो भयानकः ।**

**द्वादशादित्यसदृशः पुराणपुरुषोत्तमः ॥ ८१ ॥**

**नीलजीमूतसंकाशः सुरनाथः सुरोत्तमः ।**

**ज्वालामाली महाबाहुर्योगी भक्तजनप्रियः ॥ ८२ ॥**

**एवं धारयते लोकानेष वै सृजते प्रभुः ।**

**एष संहरते चैव कालो भूत्वा महाबलः ॥ ८३ ॥**

**एष यज्ञश्च याज्यश्च चक्रायुधधरो हरिः ।**

**सर्वदेवमयश्चैव सर्वभूतमयस्तथा ॥ ८४ ॥**

**सर्वलोकमयश्चैव सर्वज्ञानमयस्तथा ।**

**सर्वरूपी महारूपी बलदेवो महाभुजः ॥ ८५ ॥**

**वीरहा वीरचक्षुष्मांस्त्रैलोक्यगुरुरव्ययः ।**

**एवं मुनिगणाः सर्वे कथयन्तीह मोक्षिणः ॥ ८६ ॥**

**य एनं वेत्ति पुरुषं न च पापैर्विलिप्यते ।**

**स्मृत्वा स्तुत्वा तथेष्ट्वा च सर्वमस्मादवाप्यते ॥ ८७ ॥**

**एतच्छ्रुत्वा च वचनं रावणो निर्ययौ तदा ।**

**क्रोधसंरक्तनयन उद्यतास्त्रो महाबलः ॥ ८८ ॥**

**तथाभूतं च तं दृष्ट्वा हरिर्मुसलधृत्प्रभुः ।**

**नैनं हन्म्यधुना पापं चिन्तयित्वेति विश्वधृत् ।**

**अन्तर्धानं गतो राम ब्रह्मणः प्रियकाम्यया ॥ ८९ ॥**

**न च तं पुरुपं तत्र ददर्श रजनीचरः ॥ १० ॥**

**\[ हर्षान्नादं विमुञ्चन्वै निष्क्रामन्यरुणालयात् ।**

**येनैव संप्रविष्टः स पथा तेनैव निर्ययौ \] ॥ ९१ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे प्रथम सर्गः ॥ १ ॥**

**प्रक्षिप्तेषु द्वितीयः सर्गः ॥ २ ॥**

सूर्यजिगीषया तन्मण्डलंगतेनरावणेनतंप्रति युद्ध करणपराजितत्ववचनान्यतरपक्षाङ्गी -करण निवेदनाय प्रहस्तप्रेषणम् ॥ १॥ सूर्यद्वारपालकेनदण्डिनाम्ना तस्मिन्प्रहस्तवचननिवेदने सूर्येणदण्डिनंप्रति स्वस्यकालक्षेपासहिष्णुत्वोक्त्या तंप्रत्येवान्यतरपक्षाङ्गीकरणाधिकारदाने तेनचरावणंप्रतितन्निवेदने रावणेन जयघोषणपूर्वकं ततोनिर्गमनम् ॥ २ ॥

**अथ संचिन्त्य पौलस्त्यः सूर्यलोकं जगाम ह ।**

**मेरुशृङ्गे वरे रम्ये उषित्वा तत्र शर्वरीम् ॥ १ ॥**

**पुष्पकं तत्समारुह्य रवेस्तुरगसन्निभम् ।**

**मनोवातगतिं दिव्यं विहारवियति स्थितम् ।**

**तत्रापश्यद्रविं देवं सर्वतेजोमयं शुभम् ॥ २ ॥**

**वरकाञ्चन केयूररक्ताम्बरविभूषितम् ।**

**कुण्डलाभ्यां शुभाभ्यां तु भ्राजन्मुखविकासितम् ॥ ३ ॥**

**केयूरनिष्काभरणं रक्तमालावलम्बिनम् ।**

**रक्तचन्दनदिग्धाङ्गं सहस्रकिरणोज्ज्वलम् ॥ ४ ॥**

**तमादिदेवमादित्यं विभुं सप्ताश्ववाहनम् ।**

**अनाद्यन्तममध्यं च लोकसाक्षिणमीश्वरम् ॥ ५ ॥**

**तं दृष्ट्वा प्रवरं देवं रावणो राक्षसाधिपः ।**

**स प्रहस्तमुवाचाथ रवितेजोबलार्दितम् ॥ ६ ॥**

**गच्छामात्य वद ह्येनं संदेशान्मम शासनम् ।**

**मार्तण्ड भास्करं श्रेष्ठं तत्त्वत्तो ब्रूहि माचिरम् ॥ ७ ॥**

**युद्धार्थी रावणः प्राप्तो युद्धं तस्य प्रदीयताम् ।**

**निर्जितोस्मीति वा ब्रूहि पक्षमेकतरं कुरु ॥ ८ ॥**

**तस्य तद्वचनाद्रक्षः सूर्यस्यान्तिकमागमत् ।**

**पिङ्गलं दण्डिनं चैव सोपश्यद्वारपालकौ ॥ ९ ॥**

**आभ्यामाख्याय तत्सर्वं रावणस्य विनिश्चयम् ।**

**तूष्णीमास्ते प्रहस्तः स सूर्यतेजःप्रतापितः ॥ १० ॥**

**दण्डी गत्वा रवेः पार्श्वं प्रणम्याख्यातवान्विभुम् ॥ ११ ॥**

**श्रुत्वा तु सूर्यस्तद्वृत्तं दण्डिनो रावणस्य ह ।**

**उवाच वचनं श्रीमान्बुद्धिपूर्वं दिवाकरः ॥ १२ ॥**

**गच्छ दण्डिञ्जयस्वैनं निर्जितोस्मीति वा वद ।**

**कुरु यत्ते कङ्क्षितं तं नाहं कालक्षिपां सहे ॥ १३ ॥**

**स गत्वा वचनात्तस्य राक्षसाय महात्मनः ।**

**कथयामास तत्सर्वं सूर्योक्तं वचनं यथा ॥ १४ ॥**

**स श्रुत्वा वचनं तस्य दण्डिनो वै महात्मनः ।**

**घोषयित्वा जगामाथ विजयं राक्षसेश्वरः ॥ १५ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे द्वितीयः सर्गः ॥ २ ॥**

**प्रक्षिप्तेषु तृतीयः सर्गः ॥ ३ ॥**

चन्द्रजिगीषयातन्मण्डलंप्रतिप्रस्थितस्यरावणस्य मध्येमार्गं पर्वतमहर्षिणासमागमः ॥ १ ॥ रावणेनतंप्रत्यप्सरोभिः सहविमानैः सहसंचरतांसुकृतिनां स्वरूपादिप्रश्ने तेनतंप्रतितत्कथनम् ॥ २ ॥ रावणेनयुद्धायप्रतियोद्धृप्रदर्शनंप्रार्थितेनपर्वतेन तंप्रतिमान्धातृप्रदर्शनं ॥ ३ ॥ रावण -मान्धातृभ्यांनानास्त्रप्रयोगपूर्वकंमहासमरप्रवर्तने अन्यतरापराजये गालवपुलस्त्याभ्यां सान्त्वनेनतयोर्युद्धप्रतिनिवर्तनम् ॥ ४ ॥

**अथ संचिन्त्य पौलस्त्यः सोमलोकं जगाम ह ।**

**मेरुशृङ्गे वरे रम्ये रजनीमुष्य वीर्यवान् ॥ १ ॥**

**तदा कश्चिद्रथारूढो दिव्यस्रगनुलेपनः ।**

**अप्सरोगणमुख्येन सेव्यमानस्तु गच्छति ॥ २ ॥**

**रतिश्रान्तो सरोङ्गेषु चुम्बितः सन्विबुध्यते ।**

**रावणस्त्वथ तं दृष्ट्वा कौतूहलसमन्वितः ॥ ३ ॥**

**अथापश्यदृषिं तत्र पर्वतं मुनिसत्तमम् ।**

**दशग्रीवो महात्मानं दृष्ट्वा चेदमुवाच ह ।**

**स्वागतं तव देवर्षे दिष्ट्या चैवागतो ह्यसि ॥ ४ ॥**

**कोयं स्यन्दनमारूढो ह्यप्सरोगणसेवितः ।**

**निर्लज्ज इव संयाति भयस्थानं न विन्दति ॥ ५ ॥**

**रावणेनैवमुक्तस्तु पर्वतो वाक्यमब्रवीत् ।**

**शृणु वत्स यथातत्त्वं वक्ष्ये तव महामते ॥ ६ ॥**

**एतेन निर्जिता लोका ब्रह्मा चैवाभितोषितः ।**

**एष गच्छति मोक्षाय सुसुखं स्थानमुत्तमम् ॥ ७ ॥**

**तपसा निर्जिता लोका विक्रमेण यथा त्वया ।**

**प्रयाति पुण्यवान्वत्स सोमं पीत्वा न संशयः ॥ ८ ॥**

**त्वं च राक्षसशार्दूल शूरः सत्यव्रतस्तथा ।**

**नेदृशेषु च क्रुध्यन्ति बलिनो ब्रह्मचारिषु ॥ ९ ॥**

**अथापश्यद्रथवरं महाकायं महौजसम् ।**

**जाज्वल्यमानं वपुषा गीतवादित्रसंकुलम् ॥ १० ॥**

**क्वैष गच्छति देवर्षे शोभमानो महाद्युतिः ।**

**किन्नरैश्च प्रगायद्भिर्नृत्यद्भिश्च मनोहरम् ॥ ११ ॥**

**श्रुत्वा चैनमुवाचाथ पर्वतो मुनिसत्तमः ।**

**एष शूरो रणे योद्धा संग्रामेष्वनिवर्तकः ।**

**युध्यमानस्तथैवैष प्रहारैर्जर्जरीकृतः ॥ १२ ॥**

**कृती शूरो रणे जेता स्वाम्यर्थे त्यक्तजीवितः ।**

**संग्रामे निहतो वीरान्हत्वा च सबलान्बहून् ॥ १३ ॥**

**इन्द्रस्यातिथिरेवैष ह्यथवा यत्र चेच्छति ।**

**नृत्तगीतविलासैस्तु सेव्यते नरसत्तमः ॥ १४ ॥**

**पप्रच्छ रावणो भूयः कोयं यात्यर्कसन्निभः ।**

**रावणस्य वचः श्रुत्वा पर्वतो वाक्यमब्रवीत् ॥ १५ ॥**

**य एष दृश्यते राजन्विमाने सर्वकाञ्चने ।**

**अप्सरोगणसंयुक्ते पूर्णेन्दुसदृशाननः ॥ १६ ॥**

**सुवर्णदो महाराज विचित्राभरणाम्बरः ।**

**एष गच्छति शीघ्रेण यानेन सुमहाद्युतिः ॥ १७ ॥**

**पर्वतस्य वचः श्रुत्वा रावणो वाक्यमब्रवीत् ।**

**य एते यान्ति राजानो ब्रूहि तानृषिसत्तम ॥ १८ ॥**

**कोत्र मे याचतो दद्यायुद्धातिथ्यं महाद्युतिः ।**

**क्षिप्रमाख्याहि धर्मज्ञ पिता मे त्वं हि पर्वत ॥ १९ ॥**

**एवमुक्तः प्रत्युवाच रावणं पर्वतस्तदा ।**

**स्वर्गार्थिनो महाराज नैते युद्धार्थिनो नृपाः ॥ २० ॥**

**वक्ष्यामि च महाराज विचित्राभरणाम्बरः ।**

**यस्तु राजा महातेजाः सप्तद्वीपेश्वरो महान् ।**

**मान्धातेत्यभिविख्यातः स ते युद्धं प्रदास्यति ॥ २१ ॥**

**पर्वतस्य वचः श्रुत्वा रावणो वाक्यमब्रवीत् ।**

**कुत्रासौ वर्तते राजा तं ममाचक्ष्व तत्वतः ॥ २२ ॥**

**अहं यास्यामि तत्राद्य यत्रासौ नरपुङ्गवः ।**

**रावणस्य वचः श्रुत्वा मुनिर्वचनमब्रवीत् ॥ २३ ॥**

**युवनाश्वसुतो ह्येप मान्धाता राजसत्तमः ।**

**सप्तद्वीपान्समुद्रान्ताञ्जित्वाऽद्य स्वर्गमेष्यति ॥ २४ ॥**

**अथापश्यन्महाबाहुर्विरिञ्चिवरदर्पितः ।**

**अयोध्याधिपतिं वीरं मान्धातारं नृपोत्तमम् ॥ २५ ॥**

**सप्तद्वीपाधिपं यान्तं स्यन्दनेन विराजितम् ।**

**काञ्चनेन विचित्रेण महाहारेण भास्वता ॥ २६ ॥**

**जाज्वल्यमानं रूपेण दिव्यस्त्रगनुलेपनम् ।**

**तमुवाच दशग्रीवो युद्धं मे दीयतामिति ॥ २७ ॥**

**एवमुक्तो दशग्रीवं प्रहस्येदमुवाच ह ।**

**यदि ते जीवितं नेष्टं ततो युध्यस्व मामिति ॥ २८ ॥**

**मान्धातुर्वचनं श्रुत्वा रावणो वाक्यमब्रवीत् ।**

**वरुणस्य कुबेरस्य यमस्यापि न विव्यथे ।**

**किमरे मानुषात्वत्तो रावणो भयमाविशेत् ॥ २९ ॥**

**एवमुक्त्वा दशग्रीवः क्रोधात्तं प्रदहन्निव ।**

**आज्ञापयामास तदा राक्षसान्युद्धदुर्मदान् ॥ ३० ॥**

**अथ क्रुद्धास्तु सचिवा रावणस्य दुरात्मनः ।**

**ववृषुः शरवर्षाणि क्रूरा युद्धविशारदाः ॥ ३१ ॥**

**अथ राज्ञा बलवता कैङ्कपत्रैरजिह्यगैः ।**

**इषुभिस्ताडिताः सर्वे प्रहस्तशुकसारणाः ।**

**महोदरविरूपाक्षमारीचाकम्पनादयः ॥ ३२ ॥**

**अथ प्रहस्तो नृपतिं शरवर्षैरवाकिरत् ।**

**अप्राप्तानेव तान्सर्वान्प्रचिच्छेद नृपोत्तमः ॥ ३३ ॥**

**भुशुण्डीभिश्च भल्लैश्च भिण्डिपालैश्च तोमरैः ।**

**नरराजेन दह्यन्ते शलभा इव तेऽग्निना ॥ ३४ ॥**

**पुनर्नृपवरः क्रुद्धः पञ्चभिः प्रविभेद तम् ।**

**तोमरैः स महाघोरैः पुरा क्रौञ्चमिवाग्निजः ॥ ३५ ॥**

**ततो मुहुर्भ्रामयित्वा मुद्गरं वज्रसन्निभम् ।**

**सुमोच सोतिवेगेन राक्षसस्य रथं प्रति ॥ ३६ ॥**

**स पपात महावेगो मुद्गरो वज्रसन्निभः ।**

**घूर्णितो रावणस्तेन पतितः शक्रकेतुवत् ॥ ३७ ॥**

**तदा स नृपतिः प्रीतो हर्षोद्भूतबलो बभौ ।**

**सकलेन्दुकरैः स्पृष्टं यथाम्बु लवणाम्भसः ॥ ३८ ॥**

**ततो रक्षोबलं सर्वं महाभूतमचेतनम् ।**

**परिवार्याथ तं तस्थौ राक्षसेन्द्रं समन्ततः ॥ ३९ ॥**

**ततश्विरात्समाश्वस्तो रावणो लोकरावणः ।**

**मान्धातुः पीडयामास देहं लङ्केश्वरो भृशम् ।**

**रथं चाश्वयुजं क्षिप्रं बभञ्ज च महाबलः ॥ ४० ॥**

**विरथः स रथं प्राप्य शक्तिं घण्टाट्टहासिनीम् ।**

**मान्धाता विप्रचिक्षेप तां बलाद्रावणं प्रति ॥ ४१ ॥**

**मरीचिमिव चार्कस्य चित्रभानोः शिखामिव ।**

**दीप्यन्तीं रुचिराभासं मान्धातृकरनिस्सृताम् ॥ ४२ ॥**

**तामापतन्तीं शूलेन पौलस्त्यो रजनीचरः ।**

**ददाह शक्तिं लङ्केशः पतङ्गभिव पावकः ॥ ४३ ॥**

**यमदत्तं तु नाराचं निकृष्याथ दशाननः ।**

**पातयामास वेगेन स तेनाभिहतो भृशम् ॥ ४४ ॥**

**मूर्च्छितं नृपतिं दृष्ट्वा प्रहृष्टास्ते निशाचराः ।**

**चुक्रुशुः सिंहनादांश्च क्ष्वेलन्तश्च निशाचराः ॥ ४५ ॥**

**लब्धसंज्ञो मुहूर्तेन ह्ययोध्याधिपतिस्तदा ।**

**तं दृष्ट्वा शत्रुभिः शत्रुं पूज्यमानं मुदान्वितैः ॥ ४६ ॥**

**जातकोपो दुराधर्षश्चन्द्रार्कसदृशद्युतिः ।**

**महता शरवर्षेण पीडयन्त्राक्षसं बलम् ॥ ४७ ॥**

**चापस्य च निनादेन तस्य बाणरवेण च ।**

**संचचाल ततः सैन्यमुद्भूत इव सागरः ॥ ४८ ॥**

**तद्युद्धमभवद्धोरं नरराक्षससंकुलम् ॥ ४९ ॥**

**क्रुधाविष्टौ महात्मानौ नरराक्षससत्तमौ ।**

**कार्मुकासिधरौ वीरौ शरासनगतौ तथा ॥ ५० ॥**

**मान्धाता रावणं चैव राक्षसश्चैव तं नृपम् ।**

**क्रोधेन महताऽऽविष्टौ शरवर्षं ववर्षतुः ॥ ५१ ॥**

**तौ परस्परसंक्षोभात्प्रहारैर्जर्जरीकृतौ ॥ ५२ ॥**

**रावणो रौद्रमस्त्रं तु प्रायुङ्ग स महाबलः ।**

**आग्नेयेन स मान्धाता तदस्त्रं प्रत्यवारयत् ॥ ५३ ॥**

**गान्धर्वेण दशग्रीवो वारुणेन स राजराट् ॥ ५४ ॥**

**गृहीत्वा स तु ब्रह्मास्त्रं सर्वभूतभयावहम् ।**

**तोलयामास मान्धाता दिव्यं पाशुपतं महत् ॥ ५५ ॥**

**तदस्त्रं घोररूपं तु त्रैलोक्यभयवर्धनम् ।**

**दृष्ट्वा त्रस्तानि भूतानि स्थावराणि चराणि च ।**

**वरदानात्तु रुद्रस्य तपसाऽधिगतं महत् ॥ ५६ ॥**

**ततः प्रकम्पितं सर्वं त्रैलोक्यं सचराचरम् ।**

**देवाः प्रकम्पिताः सर्वे लयं नागाश्च मेनिरे ॥ ५७ ॥**

**अथ तौ मुनिशार्दूलौ ध्यानयोगादपश्यताम् ।**

**पुलस्त्यो गालवश्चैव वारयामासतुर्नृपम् ।**

**उपलब्धैश्च विविधैर्वाक्यै राक्षससत्तमम् ॥ ५८ ॥**

**तौ तु कृत्वा परां प्रीतिं नरराक्षसयोस्तदा ।**

**संप्रस्थितौ तु तौ हृष्टौ पथा येनैव चागतौ ॥ ५९ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे तृतीयः सर्गः ॥ ३ ॥**

**प्रक्षिप्तेषु चतुर्थः सर्गः ॥ ४ ॥**

मेघमण्डलाद्यतिक्रमेणचन्द्रमण्डलसमीपंगतेनरावणेन सहचरेषुप्रहस्तादिषु चान्द्रतेज -स्सहनाक्षमेषु युयुत्सया चन्द्रप्रति शरगणवर्षणे ब्रह्मणातत्रसमागमनं ॥ १ ॥ तेनरावणंप्रति चन्द्रस्यलोकहितकरत्वोक्त्या तद्विहिंसनात्प्रतिनिवर्सनपूर्वकं तस्मैशिवनामाष्टोत्तरशतरूपमहा -मन्त्रोपदेशः ॥ २ ॥

**गताभ्यामथ विप्राभ्यां रावणो राक्षसाधिपः ।**

**दशयोजनसाहस्रं प्रथमं स मरुत्पथम् ॥ १ ॥**

**अत्यक्रामन्महातेजाः पुष्पकेण महाबलः ।**

**यत्र तिष्ठन्ति संन्यस्ता हंसाः सर्वगुणान्विताः ॥ २ ॥**

**अत ऊर्ध्वं द्वितीयं तु गत्वा चैष मरुत्पथम् ।**

**दशयोजनसाहस्रं तद्धि वै परिगण्यते ॥ ३ ॥**

**तत्र मेघाः स्थिताः सर्वे त्रिविधा नित्यसंश्रिताः ।**

**आग्नेयाः पक्षजा ब्राह्मास्त्रिविधा इति संस्थिताः ॥ ४ ॥**

**अथ गत्वा तृतीयं तु वायोः पन्थानमुत्तमम् ।**

**नित्यं यत्र स्थिताः सिद्धाश्चारणाश्च मनस्विनः ।**

**दशैव तु सहस्राणि योजनानां तथैव च ॥ ५ ॥**

**चतुर्थ वायुमार्गं तु गतवान्रावणस्तथा ।**

**वसन्ति यत्र नित्यं वै भूताश्च सविनायकाः ॥ ६ ॥**

**अथ गत्वा तु वै शीघ्रं पञ्चमं वायुगोचरम् ।**

**दशैव तु सहस्राणि योजनानां तथैव च ॥ ७ ॥**

**गङ्गा यत्र सरिच्छ्रेष्टा नागाश्र कुमुदादयः ।**

**कुञ्जरा यत्र तिष्ठन्ति ये च मुञ्चन्ति शीकरान् ।**

**गङ्गातोयेषु तिष्ठन्तः पुण्यं कुर्वन्ति सर्वशः ॥ ८ ॥**

**ततः करिकराद्भ्रंष्टं वायुना लोलितं भृशम् ।**

**जलं कुञ्जेषु पतितं हिमं भवति राघव ॥ ९ ॥**

**ततो जगाम षष्ठं स वायुमार्ग महाद्युते ।**

**योजनानां सहस्राणि तथैव तु स राक्षसः ।**

**यत्रास्ते गरुडो नित्यं ज्ञातिबांन्धवसत्कृतः ॥ १० ॥**

**तथैव तु सहस्राणि योजनानां तथोपरि ।**

**सप्तमं वायुमार्गं तु यत्र वै ऋषयः स्थिताः ॥ ११ ॥**

**अत ऊर्ध्वं स गत्वाऽथ सहस्राणि दशैव तु ।**

**अष्टमं वायुमार्गं तु यत्र गङ्गा प्रतिष्ठिता ॥ १२ ॥**

**आकाशगङ्गा विख्याता ह्यादित्यपथमास्थिता ।**

**वायुना धार्यमाणा सा महावेगा महास्वना ॥१३ ॥**

**अत ऊर्ध्वं प्रवक्ष्यामि चन्द्रमा यत्र तिष्ठति ॥ १४ ॥**

**अशीतिं तु सहस्राणि योजनानां तथोपरि ।**

**चन्द्रमास्तिष्ठते यत्र ग्रहनक्षत्रसंयुतः ॥ १५ ॥**

**शतं शतसहस्राणि रश्मयश्चन्द्रमण्डलात् ।**

**प्रकाशयन्ति लोकांस्तु सर्वसत्वसुखावहाः ॥ १६ ॥**

**ततो दृष्ट्वा दशग्रीवं चन्द्रमा निर्दहन्निव ।**

**स तु शीताग्निना शीघ्रं प्रादहद्रावणं तदा ॥ १७ ॥**

**नासहंस्तस्य सचिवाः शीताग्निं भयपीडिताः ।**

**रावणं जयशब्देन प्रहस्तो वाक्यमब्रवीत् ॥ १८ ॥**

**राजञ्शीतन बाध्यामो निवर्ताम इतो वयम् ।**

**चन्द्ररश्मिप्रतापेन रक्षसां भयमाविशत् ॥ १९ ॥**

**स्वभासा ह्येष राजेन्द्र शीतांशुर्दहनात्मकः ॥ २० ॥**

**एतच्छ्रुत्वा प्रहस्तस्य रावणः क्रोधमूर्च्छितः ।**

**विस्फार्य धनुरुद्यम्य नाराचैस्तं ह्यपीडयत् ॥ २१ ॥**

**अथ ब्रह्मा समागम्य चन्द्रलोकं त्वरान्वितः ।**

**दशग्रीव महाबाहो साक्षाद्विश्रवसः सुत ।**

**गच्छ शीघ्रमितः सौम्य मा चन्द्रं पीडयाशुगैः ॥ २२ ॥**

**लोकस्य हितकामोऽयं द्विजराजो महाद्युतिः ।**

**मन्त्रं च ते प्रदास्यामि प्राणात्ययभयेऽभयम् ॥ २३ ॥**

**यस्त्विमं संस्मरेन्मन्त्रं न स मृत्युमवाप्नुयात् ।**

**एवमुक्तो दशग्रीवः प्राञ्जलिर्वाक्यमब्रवीत् ॥ २४ ॥**

**यदि तुष्टोसि मे देव अनुग्राह्यो यदि ह्यहम् ।**

**यदि मन्त्रेश्वरो देयो दीयतां मम धार्मिक ॥ २५ ॥**

**यं जप्त्वाऽहं महाभाग सर्वदेवेषु निर्भयः ।**

**अमरेषु च सर्वेषु दानवेषु पतत्रिषु ।**

**त्वत्प्रसादात्तु देवेश न भयं विद्यते मम ॥ २६ ॥**

**एवमुक्तो दशग्रीवं ब्रह्मा वचनमब्रवीत् ।**

**प्रणात्यये तु वै दद्मि न नित्यं राक्षसाधिप ॥ २७ ॥**

**अक्षसूत्रं गृहीत्वा तु जपेन्मन्त्रमिमं शुभम् ।**

**जप्त्वा तु राक्षसपते त्वमजेयो भविष्यसि ।**

**अजप्त्वा राक्षसश्रेष्ठ न ते सिद्धिर्भविष्यति ॥ २८ ॥**

**शृणु मन्त्रं प्रवक्ष्यामि येन राक्षसपुङ्गव ।**

**मन्त्रस्य कीर्तनादेव प्राप्स्यसे समरे जयम् ॥ २९ ॥**

**नमस्ते देवदेवेश सुरासुरनमस्कृत ।**

**भूतभव्यमहादेव हर पिङ्गललोचन ॥ ३० ॥**

**बालस्त्वं वृद्धरूपी च वैयाघ्रवसनच्छद ।**

**आरुणेयोसि देव त्वं त्रैलोक्यप्रभुरीश्वरः ॥ ३१ ॥**

**हरो हरित नेमिस्त्वं युगान्तदहनोऽनलः ।**

**गणेशो लोकशम्भुश्च लोकपालो महाभुजः ॥ ३२ ॥**

**महादेवो महाशूली महादंष्ट्रो महाभुजः ।**

**कालश्च कालरूपी च नीलग्रीवो महोदरः ॥ ३३ ॥**

**वेदान्तगो वेदमयः पशूनांपतिरव्ययः ।**

**शूलधृच्छूलकेतुश्च नेता गोप्ता हरिः शिवः ॥ ३४ ॥**

**जटी मुण्डी शिखण्डी च लगुडी च महायशाः ।**

**भूतेश्वरो गणाध्यक्षः सर्वात्मा सर्वभावनः ॥ ३५ ॥**

**सर्वदः सर्वहारी च स्रष्टा च गुरुरव्ययः ।**

**कमण्डलुथरो देवः पिनाकी धूर्जटिस्तथा ॥ ३६ ॥**

**माननीयोर्हणीयश्च ओंकारः सामवेदगः ।**

**मृत्युश्च मृत्युदूतश्च पारियात्रश्च सूव्रतः ॥ २७ ॥**

**ब्रह्मचारी गृही योगी वीणापणवतूणवान् ।**

**अमरो दर्शनीयश्च बालसूर्यनिभस्तथा ॥ ३८ ॥**

**श्मशानचारी भगवानुमापतिररिन्दमः ।**

**भगनेत्रः प्रहर्ता च पूषदन्तनिपातनः ॥ ३९ ॥**

**ज्वरहर्ता पाशहस्तः प्रलयः काल एव च ।**

**उल्कामुखोऽग्निकेतुश्च मुनिर्दीप्तो विशांपतिः ॥ ४० ॥**

**उन्मादमोहनकरः समर्थस्त्रिदशोत्तमः ।**

**वामनो वामदेवश्च प्राग्दक्षिण्यश्च नामतः ॥ ४१ ॥**

**भिक्षुश्च भिक्षुरूपी च त्रिजटी जटिलः स्वयम् ।**

**चक्रहस्तः प्रतिष्टम्भी चमूनां स्तम्भनस्तथा ॥ ४२ ॥**

**ऋतुर्ऋतुकरः कालो मधुर्मधुरलोचनः ।**

**वानस्पत्यः शीकरश्च नित्यमाश्रित पूजितः ॥ ४३ ॥**

**जगद्धाता च कर्ता च पुरुषः शाश्वतो ह्यजः ।**

**धर्माध्यक्षो विरूपाक्षस्त्रिवर्त्मा भूतभावनः ॥ ४४ ॥**

**त्रिनेत्रो बहुनेत्रश्च सूर्यायुतसमप्रभः ।**

**देवदेवोभिदेवश्च चन्द्राङ्कितजटस्तथा ॥ ४५ ॥**

**नर्तको लासकश्चैव पूर्णेन्दुसदृशाननः ।**

**सुब्रह्मण्यः शरण्यश्च सर्वदेवमयस्तथा ॥ ४६ ॥**

**सर्वभूतनिवासश्च सर्वबन्धविमोचकः ।**

**मोहनो वञ्चकश्चैव सर्पधारी वरोत्तमः ॥ ४७ ॥**

**पुष्पदन्तो विभागश्च मुख्यः सर्वहरस्तथा ।**

**हरिश्मश्रुर्धनुर्धारी भीमो भीमपराक्रमः ।**

**भक्ताभीष्टप्रदः स्थाणुः परमात्मा सनातनः ॥ ४८ ॥**

**मया प्रोक्तमिदं पुण्यं नाम्नामष्टोत्तरं शतम् ।**

**\[ सर्वपापहरं पुण्यं शरण्यं शरणार्थिनाम् \] ।**

**जप्यमेतद्दशग्रीव कुर्याच्छत्रुविनाशनम् ॥ ४९ ॥**

**दत्त्वा तु रावणस्येदं वरं स कमलोद्भवः ।**

**पुनरेव जगामाशु ब्रह्मलोकं सनातनम् ॥ ५० ॥**

**रावणोपि वरं लब्ध्वा पुनरेवागमत्तदा ।**

**निवर्तमानः संहृष्टो रावणः स दुरात्मवान् ।**

**अहे पथि नरेन्द्रर्षिदेवगन्धर्वकन्यकाः ॥ ५१ ॥**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे चतुर्थः सर्गः ॥ ४ ॥**

**प्रक्षिप्तेषु पञ्चमः सर्गः ॥ ५ ॥**

कदाचनसचिवैः सहपश्चिमार्णवंगतेनरावणेन क्वचनद्वीपे कस्यचिन्महापुरुषस्यदर्शनम् ॥ १ ॥ तेनयुद्धायात्मानमाहूतवतोरावणस्य लीलयाऽत्यल्पमुष्टिप्रहारेणनिपातनपूर्वकं पातालप्रवेशः ॥ २ ॥ ततःप्रबुध्यसचिववचनात्पातालंप्रविष्टेनरावणेन सर्वाभरणभूषितानां तुल्यरूपाणांमहापुरुषाणांकोटित्रयावलोकनम् ॥ ३ ॥ ब्रह्मवरविभवात्ततः पुरतोनिर्गतेनतेन भुजगशायिनः कपिलरूपिणोहरेरवलोकनम् ॥ ४ ॥ कपिलेन स्वसमीपवर्तिकमलावलोकनेन कामवशतया तज्जिघृक्षोस्तस्य निज निश्वासमारुतेनभुविपातनपूर्वकं तंप्रति ब्रह्मवरमाननाय स्वेनाहननकथनम् ॥ ५ ॥ रावणेनतस्यनारायणत्वनिर्धारणेन तंप्रति तद्धस्तेनस्वस्यवध -प्रार्थनसमकालंतदङ्गे सचराचरसकललोकावलोकनम् ॥ ६ ॥ रामप्रश्नादगस्त्येनतंप्रति द्वीपवासिनो महापुरुषस्य श्रीनारायणावताररूपकपिलत्वनिवेदनम् ॥ ७ ॥

**\[ दत्वा तु रावणस्यैवं वरं स कमलोद्भवः ।**

**पुनरेवागमत्क्षिप्रं ब्रह्मलोकं पितामहः ॥**

**रावणोपि वरं लब्ध्वा पुनरेवागमत्तथा ॥ १ ॥ \]**

**केनचित्रथ कालेन रावणः प्रययौ गृहात् ।**

**पश्चिमार्णवमागच्छत्सचिवैः सह राक्षसैः ॥ २ ॥**

**द्वीपस्थो ददृशे तेन पुरुषः पावकप्रभः ।**

**महाजाम्बूनदप्रख्य एक एव व्यवस्थितः ॥ ३ ॥**

**यथा दृश्येत भयदो युगान्तानल उत्थितः ।**

**देवानामिव देवेशो ग्रहाणामिव भास्करः ॥ ४ ॥**

**शरभाणां यथा सिंहो हस्तिष्वैरावतो यथा ।**

**पर्वतानां यथा मेरुः पारिजातश्च शाखिनाम् ॥ ५ ॥**

**तथा तं पुरुषं दृष्ट्वा कुण्डमध्येऽनलं तथा ।**

**गर्जन्तं विविधैर्नादर्लम्बहस्तं भयानकम् ॥ ६ ॥**

**दंष्ट्रालं विकटं चैव कम्बुग्रीवं महौजसम् ।**

**मण्डूककुक्षि पिंगाक्षं कैलासशिखरोपमम् ॥ ७ ॥**

**पद्मपादतलं भीमं रक्ताम्बुजनिभाननम् ।**

**महाकायं महानादं मनोऽनिलसमं जवे ॥ ८ ॥**

**भीममावद्धतूणीरं संघ बद्धचामरम् ।**

**ज्वालामालापरिक्षिप्तं किङ्किणीकृतनिस्वनम् ॥ ९ ॥**

**मालया स्वर्णपद्मानां वक्षोदेशावलम्बया ।**

**ऋग्वेदमिव शोभन्तं पद्ममालाविभूषितम् ॥ १० ॥**

**सोञ्जनाचलसंकाशः काञ्चनाचलसन्निभम् ।**

**अंब्रवीत्तं दशग्रीवो युद्धं मे दीयतामिति ॥ ११ ॥**

**जगर्ज चोच्चैर्बलवान्सहामात्यो दशाननः ।**

**धृत्वा स राक्षसपतिः शूलशक्त्यृष्टिपट्टिशान् ॥ १२ ॥**

**स द्वीपिना सिंह इव ऋषभेणेव कुञ्जरः ।**

**सुमेरुरिव छागेन नदीवेगैरिवार्णवः ॥ १३ ॥**

**अकम्प्यमानः पुरुषो रावणं वाक्यमब्रवीत् ।**

**युद्धश्रद्धां हि ते रक्षो नाशयिष्यामि दुर्मते ॥ १४ ॥**

**रावणस्य च यो वेगः सर्वलोकभयावहः ।**

**तथा वेगसहस्राणि संश्रितानि तमेव हि ॥ १५ ॥**

**अभवत्तस्य सा दृष्टिग्रहमालेव चाद्भुता ।**

**दन्तानां दशतः शब्दो यत्रस्येवातिभीकरः ॥ १६ ॥**

**धर्मस्तस्य तपश्चैव जगतः सिद्धिहेतुके ।**

**ऊरू संश्रित्य तस्थाते मन्मथः शिवमास्थितः ॥ १७ ॥**

**विश्वेदेवाः कटीभागे मरुतो यस्य शीर्षगाः ।**

**मध्येष्टौ वसवस्तस्य समुद्राः कुक्षिसंस्थिताः ॥ १८ ॥**

**पार्श्वस्थाश्च दिशः सर्वाः सर्वसन्धिषु मारुताः ।**

**\[ वृष्टं च भगवन्न्रुद्रो हृदयं च पितामहः । \]**

**पितरयाश्रिताः पृष्ठं हृदयं च पितामहाः ॥ १९ ॥**

**गोदानानि पवित्राणि भूमिदानानि यानि च ।**

**सुवर्णस्य च दानानि शश्वल्लोमाश्रितानि वै ॥ २० ॥**

**हिमवान्हेमकूटश्च मन्दरो मेरुरेव च ।**

**नरं तु तं समाश्रित्य ह्यस्थिभूता व्यवस्थिताः ॥ २१ ॥**

**मही वक्षोभवत्तस्य शरीरे द्यौरवस्थिता ।**

**उमे सन्ध्ये कायसन्धौ जलवाहाश्च मेहने ।**

**बाहू धाता विधाता च भगः पूषा उभौ करौ ॥ २२ ॥**

**ऐरावतो विशालाक्षः शेषो वासुकिरेव च ।**

**कम्बलाश्चतरौ नागौ कर्कोटकधनंजयौ ॥ २३ ॥**

**स च धोरविषो नागस्तक्षकश्चोपतक्षकः ।**

**करजानाश्रितास्तस्य विपवीर्यं मुमुक्षवः ॥ २४ ॥**

**अग्निरास्यमभूत्तस्य स्कन्धौ रुद्रैरधिष्ठितौ ।**

***दन्तान्माता*** **दंष्ट्रयोश्च उभयोर्ॠतवः स्थिताः ।**

**नासे कुहरमावास्या तच्छिद्रेषु च वायवः ॥ २५ ॥**

**ग्रीवा तस्याभवद्देवी वाणी चापि सरस्वती ।**

**नासत्यौ श्रवणे चोभौ नेत्रे च शशिभास्करौ ॥ २६ ॥**

**वेदाङ्गानि च यज्ञाश्च नानारूपाणि यानि च ।**

**सुवृत्तानि च वाक्यानि तेजस्सिद्धिस्तपांसि च ।**

**एतानि नररूपस्य तस्य देहं श्रितानि वै ॥ २७ ॥**

**तेन मुष्टिप्रहारेण स्वल्पमात्रेण लीलया ।**

**पाणिना ताडितं रक्षो निपपात महीतले ॥ २८ ॥**

**पतितं राक्षसं ज्ञात्वा विद्राव्य च निशाचरान् ।**

**ऋग्वेदप्रतिमः सोथ पद्ममालाविभूषितः ।**

**प्रविवेश च पातालं गच्छत्पर्वतसन्निभः ॥ २९ ॥**

**उत्थाय च दशग्रीव आहूय सचिवान्स्वयम् ।**

**क्व गतः सहसा ब्रूत प्रहस्तशुकसारणाः ॥ ३० ॥**

**एवमुक्ता रावणेन राक्षसास्तमथाब्रुवन् ।**

**प्रविष्टः स नरोत्रैव देवदानवदर्पहा ॥ ३१ ॥**

**अथासिं गृह्य वेगेन गरुत्मानिव पन्नगम् ।**

**शीघ्रं स तु बिलद्वारं प्रविवेश च दुर्मतिः ॥ ३२ ॥**

**प्रविश्य च स तद्वारं रावणो वरनिर्भयः ।**

**अपश्यच्च नरांस्तत्र नीलाञ्जनचयोपमान् ॥ ३३ ॥**

**केयूरधारिणः शूरान्रक्तमाल्यानुलेपनान् ।**

**अंङ्गुलीयकहाराद्यैर्भूषणैश्च विभूषितान् ॥ ३४ ॥**

**दृश्यन्ते तत्र नृत्यन्त्यस्तिस्रः कोट्यो महात्मनाम् ।**

**नित्योत्सवाः शान्तभया विमलाः पावकप्रभाः ॥ ३५ ॥**

**क्रीडतः प्रेक्षते तान्वै राक्षसो भीमविक्रमः ।**

**द्वारस्थो रावणस्तेषां तासु कोटीषु निर्भयः ॥ ३६ ॥**

**यथा दृष्टः स तु नरस्तुल्यांस्तांस्तस्य सर्वशः ।**

**एकवर्णांस्त्वेकबलानेकरूपान्महौजसः ॥ ३७ ॥**

**चतुर्भुजान्महोत्साहांस्तत्रापश्यत्स रावणः ।**

**तान्दृष्ट्वाऽथ दशग्रीव ऊर्ध्वरोमा बभूव ह ॥ ३८ ॥**

**स्वयंभुवा दत्तवरस्ततः शीघ्रं विनिर्ययौ ॥ ३९ ॥**

**अथापश्यत्परं तत्र भुजङ्गशयने स्थितम् ।**

**पाण्डुरेण महार्हेण कौस्तुभेन विराजितम् ॥ ४० ॥**

**शेते स पुरुषस्तत्र पावकेनावकुण्ठितः ।**

**दिव्यस्रगनुलेपी च दिव्याभरणभूषितः ॥ ४१ ॥**

**दिव्याम्बरधरा साध्वी त्रैलोक्यस्य विभूषणम् ।**

**बालव्यजनहस्ता च देवी तत्र व्यवस्थिता ।**

**लक्ष्मीर्बहिः सपद्मा वै भ्राजन्ती लोकसुन्दरी ॥ ४२ ॥**

**प्रहृष्टः स तु लङ्गेशो दृष्ट्वा तां चारुहासिनीम् ।**

**जिघृक्षुः स तदा साध्वीं सिंहासनमुपाश्रिताम् ॥ ४३ ॥**

**विना तु सचिवैस्तत्र रावणो दुर्मतिस्तदा ।**

**हस्तैर्ग्रहीतुं तामैच्छन्मन्मथेन वशीकृतः ।**

**सुतमाशीविषं यद्वद्रावणः कालचोदितः ॥ ४४ ॥**

**अथ सुप्तो महाबाहुः पावकेनावकुण्ठितः ।**

**ग्रहीतुकामं तं ज्ञात्वा व्यपविध्य पटं तदा ।**

**जहासोचैर्भृशं देवस्तं दृष्ट्वा राक्षसाधिपम् ॥ ४५ ॥**

**तेजसा तस्य संदीप्तो रावणो लोकरावणः ।**

**घ्राणवातेन दीर्घेण तसिन्राम रसातले ।**

**कृत्तमूलो यथा शाखी निपपात महीतले ॥ ४६ ॥**

**पतितं राक्षसं ज्ञात्वा वचनं चेदमब्रवीत् ।**

**उत्तिष्ठ राक्षसश्रेष्ठ मृत्युस्ते नाद्य विद्यते ॥ ४७ ॥**

**प्रजापतिवरो रक्ष्यो येन जीवसि रावण ।**

**गच्छ रावण विस्रब्धं नात्र वै मरणं तव ॥ ४८ ॥**

**लब्धसंज्ञो मुहूर्तेन राक्षसो भीमविक्रमः ।**

**तं तु दृष्ट्वा महात्मानं रावणो भयमाप सः ॥ ४९ ॥**

**एवमुक्तस्तदोत्थाय रावणो देवकण्टकः ।**

**रोमहर्षणमापन्नो ह्यब्रवीत्तं महामुनिम् ॥ ५० ॥**

**को भवाञ्छौर्यसंपन्नो युगान्तानलसन्निभः ।**

**ब्रूहि त्वं देवदेवो वा सर्वदेहेषु सुस्थितः ॥ ५१ ॥**

**एवमुक्तः स तेनाथ रावणेन दुरात्मना ।**

**प्रत्युवाच हसन्देवो मेघगम्भीरया गिरा ।**

**किं त्वं मया दशग्रीव वध्योसि नचिरादिह ॥ ५२ ॥**

**एवमुक्तो दशग्रीवः प्राञ्जलिर्वाक्यमब्रवीत् ।**

**प्रजापतेस्तु वचनान्नाहं मृत्युवशं गतः ॥ ५३ ॥**

**स न जातो जनिष्यो वा मत्तुल्यो वा सुरेष्वपि ।**

**प्रजापतिवरं यो हि लङ्घयेद्वीर्यमाश्रितः ॥ ५४ ॥**

**न तत्र परिहारोस्ति प्रयत्नश्चापि दुर्लभः ।**

**त्रैलोक्ये तं न पश्यामि यस्तत्कुर्याद्वरं वृथा ॥ ५५ ॥**

**अमरो वा सुरश्रेष्ठ तेन मां नाविशद्भयम् ।**

**अथापि च भवेन्मृत्युंस्त्वत्तो मे नान्यतः प्रभो ॥ ५६ ॥**

**यशस्यं श्लाघनीयं च त्वत्तो मे मरणं त्विदम् ॥ ५७ ॥**

**अथापश्यत्तस्य गात्रे रावणो भीमविक्रमः ।**

**देवदेवस्य सकलं त्रैलोक्यं सचराचरम् ॥ ५८ ॥**

**आदित्या वसवो रुद्रा मरुतोथाश्विनावपि ।**

**सिद्धाश्च पितरश्चैव यमो वैश्रवणस्तथा ।**

**समुद्रा गिरयो नद्यो विद्या वेदास्त्रयोऽग्नयः ॥ ५९ ॥**

**प्रहास्तारागणा व्योम साध्या गन्धर्वचारणाः ।**

**महर्षयो वेदविदो गरुडोथ भुजङ्गमाः ॥ ६० ॥**

**ये चान्ये संस्थिता देवा दैत्यदानवराक्षसाः ।**

**गात्रेषु शयनस्थस्य दृश्यन्ते सूक्ष्ममूर्तयः ॥ ६१ ॥**

**आह रामोथ धर्मात्मा ह्यगस्त्यं मुनिसत्तमम् ।**

**द्वीपस्थः पुरुषः कोसौ तिस्रः कोट्यैश्च ताश्च काः ॥ ६२ ॥**

**शयानः पुरुषः कश्चिद्दैत्यदानवदर्पहा ।**

**रामस्य वचनं श्रुत्वा ह्यगस्त्यो वाक्यमब्रवीत् ॥ ६३ ॥**

**श्रूयतामभिधास्यामि देवदेवः सनातनः ।**

**भगवान्कपिलो राम द्वीपस्थो नर उच्यते ॥ ६४ ॥**

**स वै नारायणो देवः शङ्खचक्रगदाधरः ।**

**विधाता चैव भूतानां संहर्ता च तथैव च ।**

**अनादिरच्युतो विष्णुः प्रभवः शाश्वतोऽव्ययः ॥ ६५ ॥**

**ये तु नृत्यन्ति वै तत्र सुरास्ते तस्य धीमतः ।**

**तुल्यतेजःप्रतापास्ते कपिलस्य नरस्य वै ॥ ६६ ॥**

**नातिक्रुद्धेन दृष्टस्तु राक्षसः पापनिश्चयः ।**

**न बभूव ततो राम भस्मसाद्रावणः प्रभो ॥ ६७ ॥**

**भिन्नगात्रो नगप्रख्यो रावणः पतितो भुवि ।**

**वाक्छरैस्तं बिभेदाशु रहस्यं पिशुनो यथा ॥ ६८ ॥**

**अथ दीर्घेण कालेन लब्धसंज्ञः स राक्षसः ।**

**आजगाम हतौजास्तु यत्र ते सचिवाः स्थिताः ।**

**तैरेव सहितो लङ्कां जगामाशु दशाननः ॥ ६९ ॥**

**श्रुत्वैतद्वचनं सर्वमाश्चर्यमिति राघवः ।**

**पूज्यमानाः स्थितास्तत्र ये रामस्य समीपतः ।**

**आश्चर्यमिति तत्प्राहुर्वानरा राक्षसैः सह ॥ ७० ॥**

**विभीषणस्तु रामस्य पार्श्वस्थो वाक्यमब्रवीत् ।**

**आश्चर्यं स्मारितोस्म्यद्य यत्तद्वृत्तं पुरातनम् ॥ ७१ ॥**

**अथागस्त्योऽब्रवीत्सर्वमेतद्राम श्रुतं त्वया ।**

**हृष्टाः सभाजिताश्चापि राम यास्यामहे वयम् ॥ ७२ ॥**

**तस्य तद्वचनं श्रुत्वा रामो रमयतां वरः ॥ ७३**

**इत्यार्षे श्रीमद्रामायणे वाल्मीकीये आदिकाव्ये उत्तरकाण्डे अधिकपाठे पञ्चमः सर्गः ॥ ५ ॥**
